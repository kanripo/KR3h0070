# -*- mode: mandoku-view -*-
#+TITLE: 六藝之一錄
#+DATE: 2019-03-29 21:19:38.193430
#+PROPERTY: ID KR3h0070
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 120
<pb:KR3h0070_WYG_120-1a>¶
　　欽定四庫全書¶
¶
　　六藝之一録卷一百二十一　　錢唐倪濤撰¶
¶
　　石刻文字九十七¶
¶
　　金薤琳瑯¶
¶
　　唐杳冥君銘¶
¶
　　悠悠洛邑眇眇伊瀍屢移寒暑頻經嵗年丹壑㡬變陵¶
谷俄遷不覩碑碣空悼風煙(其一)時代攸徙寧窮姓氏匪¶
辨(缺)　誰分朱紫翠墳全𡙇𤣥扃亦毁久歇火風爰歸¶
<pb:KR3h0070_WYG_120-1b>¶
埊水(其二)靈跡難訪莫知其狀彷彿穸臺依稀泉帳草積¶
丘壠松髙巖嶂乃眷幽途彌増悲愴(其三)于彼兆域是生¶
荆棘松劔猶存榆錢可識覽物流(缺)　　太息欲致禮¶
於營魂聊寄言於翰墨¶
¶
　　大唐神功元年丁酉嵗十月一日鳯閣舍人河¶
東薛稷撰文并書丹¶
¶
　　唐尚書省郎官石記序¶
¶
　　朝散大夫行右司員外郎陳九言譔¶
¶
<pb:KR3h0070_WYG_120-2a>¶
　　吴郡張旭書¶
¶
　　上天垂象北極著於文昌先王建邦南宫列為會府六¶
官既辨四方是則大總其綱小持其要禮樂刑政於是¶
乎達而王道備矣聖上至徳光被睿謀廣運提大象以¶
祐生人躬無為以風天下三台淳耀百辟承寧動必有¶
成舉不遺策年和俗厚千載一時而猶搜擇茂異網羅¶
俊逸野罄蘭芳林殫松秀盡在於周行矣夫尚書郎卄¶
四司凡六十一人上應星緯中比神仙咸擅國華以成¶
<pb:KR3h0070_WYG_120-2b>¶
臺妙修詞制天一之議伏奏為朝廷之容信杞梓之藪¶
澤衣冠之領袖頃朝榮初拜或省美中遷昇降年名各¶
書㕔壁訛誤多矣總載闕如非所以傳故實示不朽者¶
矣今諸公六聨同事三署並時排金門轔華轂鸞蹌鳯¶
跱肩隨武接而不因僉謀補其闕典其於義也無乃太¶
簡乎左司郎中楊公慎餘於是合清論創新規徴追琢¶
之良上伐荆藍之美石刋刻為記建於都省之南榮㫁¶
自開元卄九年咸列名于次且往者不可及来者不可¶
<pb:KR3h0070_WYG_120-3a>¶
遺非貴自我蓋取隨時斑位以序昭其度也豐約従宜¶
昭其儉也俾夫金石長固英華靡絶不編班固之年自¶
然成表未讀馬卿之賦已辨同時不其偉歟¶
¶
　　開元卄九年嵗次辛巳十月戊寅朔二日己夘¶
建¶
¶
　　唐達奚珣遊濟瀆記¶
¶
　　吏部侍郎達奚珣文¶
¶
　　監門衛兵曺㕘軍薛希昌書¶
¶
<pb:KR3h0070_WYG_120-3b>¶
　　軹縣南北數十里濟水出焉稽乎舊章可得而道自河¶
浮緑甲帝命𤣥夷疏甽澮而正乾綱鏟陵巒而通委輸¶
所謂四瀆資我而成彼二水者或在幽僻逺而貌竒伊¶
何足貴豈與夫體清淳之氣據夷夏之中平地開源分¶
空正録表裏皆淨似若非深舟檝既加乃知無底冲和¶
自抱斯君子之量歟従此而東截河通汶不以險阻(缺)¶
其勢不以清濁汨其流終能獨運長波滔滔入海沈潜¶
剛克斯君子之量歟意者洞幽明貫天壤包荒萬類出¶
<pb:KR3h0070_WYG_120-4a>¶
入無間形與化遊復歸於道不然何其異也雖金火交¶
作變通殊制而浮沈之事亦無捨旃國家南正司天北¶
正司地以為百神授職則隂陽無錯繆之灾羣望聿修¶
水土得平均之序欽若稽古道豈虚行閟宫有洫象設¶
如在流目一望森森動人覺毛髪之間風颷四起然後¶
以諸侯之禮禮而禩之至於下人日用蘋藻吉凶悔吝¶
則以情言且神道無方豈存於此而物類相召或有憑¶
焉㕎溜潜通動植兹液髙樹直上百尺無枝虚篁下清¶
<pb:KR3h0070_WYG_120-4b>¶
四時一色意隔人世空聞鳥聲陽浦先春草心方變危¶
岸猶冷苔生未穠紅晶落而天下隂青靄凝而衆山暮¶
留賞無厭歸情坐忘中途載懐歴歴在眼庶記豪翰光¶
昭厥美云¶
¶
　　唐撫州南城縣麻姑山仙壇記¶
¶
　　麻姑者葛稚川神仙傳云王逺字方平欲東之括蒼山¶
過吴蔡經家教其尸解如蛇蟬也經去十餘年忽還語¶
家言七月七日王君當来過到期日方平乗羽車駕五¶
<pb:KR3h0070_WYG_120-5a>¶
龍各異色旗旌導従威儀赫奕如大將也既至坐須臾¶
引見經父兄因遣人與麻姑相聞亦莫知麻姑是何神¶
也言王方平敬報久不行民間今来在此想麻姑能蹔¶
来有頃信還但聞其語不見所使人曰麻姑再拜不見¶
忽已五百餘年尊卑有序修敬無階思念久煩信承在¶
彼登山顛倒而先被記當按行蓬莱今便蹔往如是便¶
還還即親觀願不即去如此兩時間麻姑来来時不先¶
聞人馬聲既至従官當半於方平麻姑至蔡經亦舉家¶
<pb:KR3h0070_WYG_120-5b>¶
見之是好女子也年十八九許頂中作髻餘髪垂之至¶
腰其衣有文章而非錦綺光彩耀日不可名字皆世所¶
無有也得見方平方平為起立坐定各進行廚金盤玉¶
杯無限美饍多是諸華而香氣達於内外擗麟脯行之¶
麻姑自言接侍以来見東海三為桑田向聞蓬莱水乃¶
淺於往者會時略半也豈將復還為陸陵乎方平笑曰¶
聖人皆言海中行復揚塵也麻姑欲見蔡經母及婦經¶
弟婦新産數十日麻姑望見之已知曰噫且止勿前即¶
<pb:KR3h0070_WYG_120-6a>¶
求少許米便以擲之墮地即成丹砂方平笑曰姑故年¶
少吾了不喜復作此曺狡獪變化也麻姑手似鳥爪蔡¶
經心中念言背痒時得此爪以爬背乃佳也方平已知¶
經心中所言即使人牽經鞭之曰麻姑者神人汝何忽¶
謂其爪可以爬背邪見鞭著經背亦不見有人持鞭者¶
方平告經曰吾鞭不可妄得也大厯三年真卿刺撫州¶
按圖經南城縣有麻姑山頂有古壇相傳云麻姑於此¶
得道壇東南有池中有紅蓮近忽變碧今又白矣池北¶
<pb:KR3h0070_WYG_120-6b>¶
一壇傍有杉松松皆偃蓋時聞步虚鐘磬之音東南有¶
瀑布漂下三百餘尺東北有石崇觀髙石中猶有螺蚌¶
殻或以為桑田所變西北有麻源謝靈運詩題入華子¶
岡是麻源第三谷恐其處也源口有神祈雨輒應開元¶
中道士鄧紫陽於此習道蒙召入大同殿修功徳二十¶
七年忽見虎駕龍車二人執節於庭中顧謂其友竹務¶
猷曰此迎我也可為吾秦願欲歸葬本山仍請立廟於¶
壇側𤣥宗従之天寶五載投龍於瀑布石池中有黄龍¶
<pb:KR3h0070_WYG_120-7a>¶
見𤣥宗感焉乃命増修仙宇真儀侍従雲鶴之類於戲¶
自麻姑發迹於兹嶺南真遺壇於龜原花姑表異於井¶
山今女道士黎瓊仙年八十而容色益少曽妙行夢瓊¶
仙而飡花絶粒紫陽姪男曰徳成繼修香水弟子譚仙¶
巖法籙尊嚴而史𤣥洞左通𤣥鄒鬱華皆清虚服道非¶
天地氣殊異江山炳靈則曷由纂懿流光若斯之盛者¶
矣真卿幸承餘烈敢刻金石而志之時則六年夏四月¶
也¶
¶
<pb:KR3h0070_WYG_120-7b>¶
　　隋江夏縣縁果道場塼塔下舍利記¶
¶
　　夫至理空冲尋求之源悠邈法身寂寞無方之應奄臻¶
花疊未燃駐影留髪香薪已燎散體分形故有寶塔&KR0903;¶
龕崔嵬四園之上雲興地踊照曜八國之中俾我聖迹¶
未之湮墜縁果道場者梁天監十二年太嵗癸巳長史¶
劉端捨宅為寺有命過僧歸闍黎盡心監造闍黎降自¶
江(缺)氏族未詳戒慧緫持甚有靈騐於是鴻基勝趾締¶
構日新三業薰修七財具足以今大隋大業九年昭𤾉¶
<pb:KR3h0070_WYG_120-8a>¶
之嵗江夏縣縁果鄉長劉大懿等遵依勅㫖共三鄉士¶
民奉(缺)　齊與道場七層塼塔一所安鎮此地次有清¶
信弟子黄慧龔慧俊慧達等兄弟並徳(缺)佳雅難兄難¶
弟誓立五根願𢎞四事於所住宅福瑞累彰亡父於大¶
業三年三月乃於食内感舍利一枚大小相懽覩兹希¶
有安止水器且浸且浮旋遶久之光明遍室頂戴虔禮¶
日申供養到七年正月俊女雞娘又感二枚斯實迹現¶
難思抑聞圖籍次有弟子李藥王信首宿馳賢才簡疋¶
<pb:KR3h0070_WYG_120-8b>¶
雖室無瑞井手闕金錢毎用放濟居心傾捨為業以開¶
皇卄年行至常州境感舍利一枚到大業五年於所住¶
宅又感二枚昔者阿難捧函如来讃其希有康會瓶冩¶
吴主嗟其神異詢諸經誥今古同符以今季夏六月八¶
日奉送散身永&KR0590;基下衆縁賛助普設大齋方俟七級¶
巍峩接霄房而颺采九盤煜燿寶鐸韻而流聲上資帝¶
朝爰洎遐邇設使芬盡方城五分之身常住石銷天袂¶
金剛之地嶷然敢忘議善乃為銘曰¶
¶
<pb:KR3h0070_WYG_120-9a>¶
　　茫茫宇宙悠悠世間九地銜海四(缺)　山三途有獄五¶
道無闗魂隨動泊識(缺)循還至聖何像嶷爾淡泊示現¶
無方迦維垂迹等救燒燃通悲幽溺息衆權城椎輪火¶
宅八十化盡天人喪師撫膺雨淚香水(缺)毗四王典䕶¶
八國均持機縁靡隔靈祥俟時坊墳式建層表臨空非¶
因鬼力詎假神工金盤仰露寶鐸摇風山移川徙徽業¶
興隆¶
¶
　　少林寺戒壇銘(并序)¶
¶
<pb:KR3h0070_WYG_120-9b>¶
　　三藏法師義浄製¶
¶
　　粤以長安四年嵗次甲辰四月七日此寺綱維寺主義¶
奨上(缺)智寶都維那大舉法濟禪師及徒衆(缺)以少林¶
山寺重結戒壇欲令受戒懴儀共遵其處遂乃逺之都¶
下屈諸大徳慇懃致(缺)延就山門是時我苾蒭義浄及¶
䕶律師瑳禪師恩禪師恂禪師暉律師恪律師威律師¶
等既至寺所解舊結新僉議此邉(缺)為小界標相永定¶
冀無疑惑于時䕶鵝&KR0903;之(缺)士無召自来(缺)草結之英¶
<pb:KR3h0070_WYG_120-10a>¶
賢不期而會數逾一百行道三旬共繫井珠俱修(缺)足¶
誠五濁之希有慕四依之住持虚往實歸紹隆無替庶¶
乎(缺)田屢改長存立石之基砂界時遷無賞布金之地¶
恐田成碧海嶺變青川迷此結辰乃為銘曰¶
¶
　　羯磨法在聖教不淪式𫝊金口是敬是遵目覩西域杖¶
錫東(缺)覩盛事而隨喜聊刋紀乎斯文¶
¶
　　開元三年正月十五日立南館學生張傑書¶
¶
　　唐濟瀆廟北海壇新置祭器沈幣雙舫雜物之銘¶
<pb:KR3h0070_WYG_120-10b>¶
(并序)¶
¶
　　朝散大夫行河南府濟源縣令張洗字濯纓撰¶
¶
　　有唐六葉海内晏然偃革(缺)　崇乎祀典封兹瀆為清¶
源公建祠於泉之初源也置瀆令一員祝史一人齋郎¶
六人執魚鑰備灑掃其北海封為廣澤王立壇附于水¶
之濱矣天子以迎冬之日命成周内史奉祝文宿齋毳¶
冕七旒五章劍履玉珮為之初獻縣尹加繡冕六旒三¶
章劒履玉陛為之亞獻邑丞𤣥冕加五旈無章亦劍履¶
<pb:KR3h0070_WYG_120-11a>¶
玉佩為之終獻用三牲之享邦之大事先在祀乎濯纓¶
不才&KR0861;領兹邑下車入廟每事皆問主者有云俎豆素¶
闕弊難悉數其尤者有五北海望壇臨事壘土杇槾一¶
嵗而費數金為勞之甚其弊一也二所祭器凡百有二¶
十二事至時請於上寮轉轂入洛去来三百餘里仍以¶
嵗緡酬之積有嵗時不知窮極其弊二也沈幣雙舫又¶
以車取池河渡口之舟往返之勞結綵之飾其弊三也¶
兩壇位席百領有餘户至誅求為擾非潔其弊四也&KR0451;¶
<pb:KR3h0070_WYG_120-11b>¶
榻乃至匕箸用之類門到斂索事終存亡太半其弊五¶
也既革前弊輒為之銘銘曰¶
¶
　　寤寐求思如神有知大風離披壊木於斯人吏驚持念¶
兹悟兹(前年夏及今年春大風壞楸槐數株因用此材而為祭器兼沈幣之舫也)為余有意¶
廟中無備沈幣雙舫二壇祭器子来恱使所借皆遂觀¶
者闐闐事無闕焉刻之于石以待後賢是時也貞元十¶
有三年¶
¶
　　破邪論序¶
¶
<pb:KR3h0070_WYG_120-12a>¶
　　太子中書舍人吴郡虞世南撰并書¶
¶
　　若夫神妙無方非籌筭能測至理凝(缺)豈繩準所知寔¶
乃常道無言有著斯絶安可憑諸天縦窺其窅冥者乎¶
至如五門六度之源半字一乗之教九流百氏之目三¶
洞四檢之文茍可以經緯闡其圖詎可以心力到其境¶
者英猷茂實代有人焉法師俗姓陳潁川人晉司空羣¶
之後自梁及陳世𫝊纓冕爰祖迺伯累葉儒宗法師少¶
學三論名聞朝野長該衆典聲振殊俗威儀肅穆介節¶
<pb:KR3h0070_WYG_120-12b>¶
淹通留連清&KR0008;發擿微隠比地方春藏用顯仁之量如¶
愚若訥外闇内明之巧固能智同測海道亞彌天豈止¶
操類山濤神侔庾亮而已尒其文情乃典而不野麗而¶
有則猶八音之並奏等五色以相宣道行則納正見於¶
三空拯羣生於八苦既學博而心下亦守卑而調髙實¶
釋種之梁棟生人之羽儀者矣加以賑乏扶危先人後¶
已重風光之拂照林牖愛山水之負戴煙霞願力是融¶
晦迹肥遁以隋開皇之末隠於青谿山之鬼峪洞焉迥¶
<pb:KR3h0070_WYG_120-13a>¶
構巖崖蔽虧日月空飛户牖則吐納風雲其間採五芝¶
而偃仰遊八禪而寢息餌松术於溪澗披薜荔於山阿¶
皆合掌歸依摩頂問道經行恬靜十有餘年然其疊嶂¶
危岑長松巨壑野老之所栖盤古賢之所游踐莫有身¶
至目覩攀穴指歸仍撰青谿山記一卷見行於世太史¶
令傅奕學業膚淺識慮非長乃穿鑿短篇憑陵正覺將¶
恐震兹布鼓竊比雷門中庸之人頗成阻惑法師愍彼¶
後昆又撰破邪論一卷雖知虞衛同奏表異者九成蠅¶
<pb:KR3h0070_WYG_120-13b>¶
驥並驅見竒者千里終須朱紫各色清濁分流訶以凡¶
測聖之舋責以俗校真之咎引文證道非道則儒曲致¶
深情指的周宻莫不轍亂旗靡瓦解冰銷入室有操吊¶
之圖厥角無容頭之地於是傳寫不窮流布長世若披¶
雲而見日同迷蹤而得道法師著述之性速而且理凡¶
厥勒成多所遺逸今散採所得詩賦碑誌讃頌箴誡記¶
傳啓論及三教系譜釋老宗源等合成三十餘卷法師¶
與僕情殷淡水義等金蘭雖服制異儀而風期是篤輒¶
<pb:KR3h0070_WYG_120-14a>¶
以藤綆聨彼珪璋編為次第其詞云爾¶
¶
　　唐顔魯公與郭僕射書¶
¶
　　十一月(缺)一日金紫光祿大夫檢校刑部尚書上柱國¶
魯郡開國公顔真卿謹奉書于右僕射定襄郡王郭公¶
閤下蓋太上有立徳其次有立功是之謂不朽抑又聞¶
之端揆者百寮之師長諸侯王者人臣之極地今僕射¶
挺不朽之功業當人臣之極地豈不以才為世出功冠¶
一時挫思明跋扈之師抗回紇無厭之請始得身畫凌¶
<pb:KR3h0070_WYG_120-14b>¶
烟之閣名藏太室之廷吁威足畏也美則美矣然而¶
終始之難故曰滿而不溢所以長守富也髙而不危所¶
以長守貴也可不警懼乎書曰汝惟不矜天下莫與汝¶
争能汝惟不伐天下莫與汝争功以齊桓之盛業片言¶
勤王則九合諸侯一匡天下葵丘之會微有振矜而叛¶
者九國故曰行百里者半九十里言晚節末路之難也¶
従古至今自我髙祖太宗已来未有行此而不危蹈此¶
而不亂者也前者菩提寺行香僕射指麾宰相與兩省¶
<pb:KR3h0070_WYG_120-15a>¶
臺省已下常㕘官並為一行坐魚開府及僕射率諸軍¶
將為一行坐若一時従權猶未可何況積習更行之乎¶
一昨以郭令公父子之軍破冦兵兇逆之衆衆情欣喜¶
恨不頂而戴之是用有興道之會僕射又不悟前失徑¶
率意而指麾不顧班秩之髙下不論文武之左右苟以¶
取恱軍容為心曽不顧百寮之側目亦何異清晝攫金¶
之士哉甚非謂也君子愛人以禮不聞姑息僕射得不¶
深念之乎真卿竊聞軍容之為人清修梵行深入佛海¶
<pb:KR3h0070_WYG_120-15b>¶
況乎收東京有殄賊之業守陕城有戴天之功朝野之¶
人所共貴仰豈獨有分於僕射哉加以利衰塗割恬然¶
於心固不以一毁加怒一敬加喜尚何半席之座咫尺¶
之地汨其志哉且鄉里上齒宗廟上爵朝廷上位皆有¶
等威以明長幼故得彞倫敘而天下和平也且上自宰¶
相御史大夫兩省五品以上供奉官自為一行十二衛¶
大將軍次之三師三公令僕少師保傅尚書左右丞侍¶
郎自為一行九卿三監對之従古以然未嘗差錯至如¶
<pb:KR3h0070_WYG_120-16a>¶
節度軍將各有本班卿監有卿監之班将軍有将軍之¶
位如兼軍容階雖開府官即監門將軍朝廷縦是開府¶
特進並是勲官用䕃即有髙卑會讌合依倫敘豈可裂¶
冠毁冕反易彞倫貴者為卑所凌尊者為賤所偪一至¶
於此振古未聞如魚軍容階雖開府官即監門將軍朝¶
廷列位自有次序但以功績既髙恩澤莫二出入王命¶
衆人不敢為比不可令居本位須别示有尊崇只可於¶
宰相師保座内横安一位如御史臺衆尊知雜事御史¶
<pb:KR3h0070_WYG_120-16b>¶
别置一榻使百寮共得瞻仰不亦可乎聖皇時開府髙¶
力士承恩宣傳亦只如此横座亦不聞别有禮數亦何¶
必令他失位如李輔國倚承恩澤徑居左右僕射及三¶
公之上令天下疑怪乎古人云益者三友損者三友願¶
僕射與軍容為直諒之友不願僕射為軍容佞柔之友¶
又一昨䝉僕射誤欲令左右丞勾當尚書當時輒未詶¶
對僕射權貴張目見尤介衆之中不欲顯過今者興道¶
之會還爾遂非再獨八座尚書欲令便向下座州縣軍¶
<pb:KR3h0070_WYG_120-17a>¶
城之禮亦恐未然朝廷公讌之宜不應若此今既若此¶
僕射意只應以為尚書之與僕射若州佐之與縣令乎¶
若以尚書同於縣令則僕射見尚書令得如上佐事刺¶
史乎(缺)　不然今既三㕔齊列(缺)　明不同刺史矣且¶
尚書令與僕射同是二品只投上下之階六曺尚書並¶
正三品又非隔品致敬之類尚書之事僕射禮數未敢¶
有失僕射之顧尚書何乃欲同卑吏又據宋書百官志¶
八座同是第三品隋及國家始别作二品髙自標致誠¶
<pb:KR3h0070_WYG_120-17b>¶
則尊崇向下擠排(缺)意傷甚況再於公堂(缺)　尚伯當¶
為令公初到不欲紛披僶俛就命亦非理屈朝廷紀綱¶
須共存立過爾墮壊亦恐及身明天子忽震電含怒責¶
斁彞倫之人則僕射將何辭以對¶
¶
　　唐顔真卿蔡州書¶
¶
　　真卿奉命来此事期未竟止縁忠勤無有旋意然中心¶
恨恨始終不改游於波濤宜得斯報千百年間察真卿¶
心者見此一行事知我是行亦足達於時命耳(下缺十二字)¶
¶
<pb:KR3h0070_WYG_120-18a>¶
　　人心無路見時事只天知¶
¶
　　求古録¶
¶
　　大周無上孝明髙皇后碑銘(并序)¶
¶
　　(臣)聞二儀合徳中黄承太紫之庭兩曜齊明玉兔儷金¶
烏之象是以九霄髙映星躔乗婺女之精十野傍(當作¶
旁)羅媯水叶娥皇之徳亦有西陵美族(缺)　軒帝之宫¶
南土嘉媒入娉夏王之幄其後太任端一即創文基太¶
姒勤勞還開武運故知皇三事業咸資坤(缺)之功帝五¶
<pb:KR3h0070_WYG_120-18b>¶
風謡必藉隂靈之化無上孝明髙皇后𢎞農仙掌(缺)¶
出自有周蓋唐叔虞之後也原夫赤烏流火丹雀銜書¶
既開夢梓之祥旋茂翦桐之業自唐郊徙邑晉野裁封¶
即胙土而為家啟禎符而得姓周則志為大將承九¶
伐之餘資秦則欵為上卿居七域之重任豈直(缺)　丹¶
轂金莩舄奕於都畿四代白環玉緒蟬聨於海縣子雲¶
博識吐鳯摛詞伯起髙材銜鱣襲祉誕(缺)不墜降靈相¶
屬神基與紫微争髙仙派共黄河俱逺所以(缺)隆鐘鼎¶
<pb:KR3h0070_WYG_120-19a>¶
(缺)積衣冠五公則異代相傳八子則殊時間出詳諸譜¶
系可略而言曽祖諱定後魏都督歴新興太原二郡太¶
守并州刺史晉昌穆侯宏材卓犖峻局深沈丹山有像¶
(缺)之彩緑(缺)見遺風之步騫幄按俗風行馭竹之郊露¶
冕臨(缺)化偃焚林之阜豈直鄧攸罷郡深歎雞鳴劉寵¶
辭官方憂犬吠祖諱紹後魏征西將軍金紫光祿大夫¶
兼通直散騎常侍驃騎大將軍周開府儀同三司封儻¶
城郡公鄜豳燕三州刺史贈使持節大將軍成文扶鄧¶
<pb:KR3h0070_WYG_120-19b>¶
洮五州諸軍事成州刺史諡曰信聲飛漸陸響逸鳴臯¶
器重南金材横東箭謀深八陣勇冠三軍既隆投石之¶
勲果踐銜珠之秩加以金龜結紐銅虎(虎字再見几筆俱短箎字號字¶
亦然)分符轉扇揚風停車待雨童兒結要無欺一(缺)之期¶
親友論刑自得二(缺)之詠父鄭恭王諱達周内史中大¶
夫隋開府儀同三司黄門内史吏部刑部二侍郎尚書¶
左右丞趙鄯二州刺史工部吏部二尚書納言營東都¶
大監將作大匠武衛將軍左光祿大夫遂寧恭公贈吏¶
<pb:KR3h0070_WYG_120-20a>¶
部尚書唐贈尚書左僕射垂拱二年封鄭王食邑一萬¶
户依舊諡曰恭即司徒雍州牧觀徳王之季弟也量包¶
江海氣逸煙霄文則吕氏春秋武則孫吴兵法箕裘代¶
襲鏘鏘萬石之君禮樂基身翼翼千金之子驚迴玉札¶
雁落琱弓激水張鱗遥浮渤海摶風理翰直上扶摇累¶
踐崇階頻昇顯秩腰鞬北闕位總𧴀貅曳履南宫聲髙¶
鵷鷺貂冠入侍氣應連珠隼斾分班榮參執玉加以累¶
仁鍾祉積徳延祥四履開封寵及九泉之路千乗(缺)禮¶
<pb:KR3h0070_WYG_120-20b>¶
恩覃萬古之前棠棣相輝鶺鴒交映劉家兩驥譽滿寰¶
中荀氏八龍名髙海内通門向術冠蓋成隂甲第當衢¶
歌鐘就列伏惟無上孝明髙皇后資靈(缺)魄毓粹(缺)宫¶
承茂祉於瑶筐降仙儀于金屋聲馳卝(當作丱)嵗潜流夢¶
(缺)之祥譽表笄(缺)暗積捫(缺)之貺蘭襟散馥惠問揚(缺)¶
懿則重于邦家柔儀冠於今昔忠圖孝範援翠竹而凌¶
霜媛徳婉容引青松而冒雪禮枝含秀藻七誡于情田¶
行葉分芳籠九師于性府徽猷内湛韶姿外發懸明鏡¶
<pb:KR3h0070_WYG_120-21a>¶
于積水之間振清飊于長松之下貞規漢逺亮節秋髙¶
翠樓紅(缺)従来未重龍梭鳯杼本自多輕簡素鄙鞶¶
繡之工靜黙尚韋編之道明詩習禮豈唯秋菊之銘閱¶
史批圖寧止春椒之頌學標天縦開道徳之清闗業契¶
生知入文章之妙境曽於方寸具冩千言總遊霧於毫¶
端窮偃波於筆杪芝英雲氣入魏帳而分輝龍爪魚形¶
映張池而散彩嘗題一簡宻記貞心置以緘縢藏之屋¶
壁云當使惡無聞于九族善有布于四方指此立身期¶
<pb:KR3h0070_WYG_120-21b>¶
之必遂後因修宅匠者得之恭王見而歎曰此隆家之¶
女矣昔者書堂欲壊惟聞絲竹之音劍匣將開空覩蛟¶
龍之氣未有仁心暗徹睿徳冥通横宇宙而無違滿乾¶
坤而自應若乃行該(缺)義孝極(缺)經親枕席而忘疲候¶
晨昏而靡倦及乎風枝不靜露&KR1419;含哀(缺)厚(缺)而無追¶
仰曽穹而莫報思欲託三乗之妙果憑五演之𤣥宗永¶
奉嚴親長栖雅志昔隋季喪亂海内沸騰伏鼈垂(缺)風¶
塵暗起羣龍戰野旗鼔潜張白騎于是争驅青犢由之¶
<pb:KR3h0070_WYG_120-22a>¶
競擾蚩尤則餐沙食石項羽則索鐵申鈎赤眉探盆子¶
之籌黄巾聚(缺)師之米夫三才合契惟神膺大寶之名¶
大位乗時惟(缺)運洪鑪之徳唐髙祖神堯皇帝材雄鵲¶
起業峻龍飛用丹扆而寧(缺)將朱旗而撥亂(缺)綱既紐¶
竟收龍鳯之圖(缺)角咸清遂翦豺狼之毒無上孝明髙¶
皇帝觀時有作應運而生先知赤伏之言預識黄(缺)之¶
兆功深坐樹績茂披榛負伊鼎而陳謀入張帷而建策¶
龍鈴獨運當赤(缺)之三千獸節長驅偶皇(缺)之百六息¶
<pb:KR3h0070_WYG_120-22b>¶
崑山之巨燎並藉中原定滄海之横流咸資上略志同¶
魚水契若鹽梅如魏武之得荀攸似漢光之逢鄧禹雖¶
英圖盛烈昭鶴鼎于髙門而閫則嬪風闕魚軒於中饋¶
髙祖神堯皇帝位膺元首任切股肱利涉大川寄隆舟¶
檝式崇勲舊為結潘楊酬功草昧之時賞効雲雷之(缺)¶
髙后以孝誠純至雅操虚冲拒縟禮於移(缺)誓閑襟於¶
(缺)　六塵不染孤標水上之花四諦方披獨晤(缺)中之¶
(缺)洎乎鳯凰開繇猶堅匪石之心烏鵲成橋果迫如綸¶
<pb:KR3h0070_WYG_120-23a>¶
之命於是使桂陽公主為婚主禮聘所須並令官給既¶
而三(缺)叶兆百兩邀歡與松蘿而比茂諧琴瑟而流響¶
風閨少女襲蘭蕙而馳芬(缺)幌仙娥韻珩璜而動步光¶
生綺殿比桃李而増鮮影發春樓視雲霞而掩色八紘¶
欽其雅躅四海挹其鴻徽猶羽翼之宗鸞鳯風雲之隨¶
龍虎者矣廟見斯畢即拜應(缺)夫人従班例也於時帝¶
圖肇建王業(缺)基三户亡秦覺風塵之始定四門闢舜¶
識雷雨之將調(缺)無鬬(缺)之妖(缺)息崩山之禍主上方¶
<pb:KR3h0070_WYG_120-23b>¶
勤庶政屬想羣黎將貽共理之憂式廣求賢之務無上¶
孝明髙皇帝以勲兼竹帛義重金蘭備歴文武昭昇内¶
外三踐八元之位四臨九伯之途中臺飛署劔之榮南¶
服總班條之任髙后以業光圖史道洽壎箎欲啓仁明¶
實資隂助是以(缺)　　海令未發而風移化穆荆衡澤¶
將流而(缺)恱呼鷹臺下尚隔去思扺鵲巖前始歌来晚¶
俄而髙祖晏駕瞻脫屣而無留太祖崩號奉遺弓而積¶
慕沈綿遽軫終無就(缺)之期痼疾遄淹忽切乗(缺)之釁¶
<pb:KR3h0070_WYG_120-24a>¶
髙后哀深杞堞誓切柏舟悲一劔之先沈怨雙桐之半¶
死昔時寶鏡愴對孤鸞舊日瑶琴悲聞獨鶴銜寃負痛¶
撫繐帳而増號弔影傷魂踐孀閨而凝慕方祈淨業敬¶
託良縁憑慧炬於幽途艤慈舟於覺海於是心持寶偈¶
手寫金言字落貫花詞分半(缺)龍藏豈及象負難勝將¶
佛(缺)而長懸共慈燈而不滅及龍旌首次&KR1849;紼遵途永¶
惟憑附之誠願托丘榛之側方冀鵷棲梓樹近接埏庭¶
鶴舞松枝傍(當作旁)依𡑞路特以(缺)上(缺)居膝下愛切掌¶
<pb:KR3h0070_WYG_120-24b>¶
中理藉劬勞方資顧復宣和諭善屢積葭灰(缺)就(缺)¶
頻移柘火至永徽六年(缺)上母儀萬(缺)正位六宫將開¶
練(當作鍊)石之基乃遂頽沙之祉大帝以西京命賞平原¶
之秩未𢎞東漢崇恩新野之封猶褊於是廣流原霈大¶
啓黄扉稽石&KR1038;之遺塵裂寶符之(缺)　即以其年十一¶
月冊拜代國夫人食湯沐邑一千户品(缺)第一位在王¶
公母妻之上魚軒水(缺)颺輕影于龍池暈服霞明下鮮¶
文于鳯掖榮由徳被位匪恩昇驟應佳名徙昭洪澤以¶
<pb:KR3h0070_WYG_120-25a>¶
顯慶五年十月轉拜榮國夫人尋改封鄼國夫人自家¶
疏槐里門荷椒庭累沐殊輝頻膺茂典南鄰夜(缺)奏鐘¶
磬于髙臺北里晨通列笙竽于廣榭門有躡珠之客家¶
豐饌玉之㕑恒處逸而思勞每將昇而必降緑墀青瑣¶
特忿王根火布金蛇深非梁冀謙撝之美萬(缺)仰而知¶
勤端潔之風九圍欽而取則智周寰宇識洞古今思所¶
以匡主庇民濟時揆物嘉謨讜說屢發於神襟厚利豐¶
功頻彰於帝念奏便削藁(缺)莫能知每以孔光祕言合¶
<pb:KR3h0070_WYG_120-25b>¶
為(缺)之道山濤宻啓得事(缺)之要可久可大置黔首于¶
生成惟㡬惟深頓蒼元于覆(缺)至若縁情體物屬事比¶
辭取之以義方先之以風化清詞海富縟藻雲繁凡所¶
著述皆成典訓其動也方其靜也直其恩也若春雨之¶
流津其威也若秋霜之應節接上以禮逮下以仁君子¶
感其徳小人懐其惠(缺)機獨轉靈臺迥燭虚鑒與(缺)¶
齊明神理共隂陽比奥洋洋乎不可得而稱也既而離¶
宫霧闢遥横(缺)乳之山别館(缺)開上戴(缺)眉之宿甘泉¶
<pb:KR3h0070_WYG_120-26a>¶
避暑方陪萬乗之遊景福追凉更扈六龍之駕不謂災¶
纒霧露疢積膏肓丹扆凝慈召名醫而接軫紫霄流渥¶
下&KR0903;藥而相望玉釜徒煎竟乏長生之術金丹莫就終¶
無駐夀之期咸亨元年八月二日崩于九成宫之山第¶
春秋九十有二(缺)上以身齊霄極禮闕晨昏戀隔九重¶
望長筵而下泣心馳五起瞻厚褥而含悲大帝慮不勝¶
哀祕兹凶問苴筵欲對仍流不次之恩葈服將臨更下¶
非常之澤仍改封衛國夫人以諭(缺)　上之憂懸也后¶
<pb:KR3h0070_WYG_120-26b>¶
疾将大漸(缺)落髙舂雅志無昏神情不撓影隨燈滅自¶
此長辭魂逐香銷終無蹔返以為合葬非古禮貴従宜¶
將追罔極之慈願在先塋之側上奉遵遺㫖無忝徽音¶
割同穴之芳規就循陔之遺躅即以其(缺)庚午閏九(缺)¶
辛丑朔卄一(缺)辛酉遷座于雍州咸陽原之洪瀆原鄭¶
恭王舊塋之左禮也爾其郊原坱(缺)林薄阡眠秦(缺)闗¶
河迥接寶雞之野漢家墳壠平依金狄之川松檟森沈¶
何(缺)鳥住風煙蕭索㡬代(缺)亡於是凝恨九泉廢朝三¶
<pb:KR3h0070_WYG_120-27a>¶
(缺)空山露冷痛結飛行曠野雲愁悲纒草樹乃下制贈¶
魯國太夫人諡曰忠烈仍令司刑太常伯盧承慶攝同¶
文(缺)卿充監䕶大使右肅機皇甫公義等為副賜東園¶
祕器每事官供務従優厚仍令西臺侍郎(缺)　公戴至¶
徳持節弔祭京官文武九品以上及諸親命婦並赴宅¶
弔哭仍送至渭橋葬事並依王禮給班劒四十(缺)羽葆¶
鼓吹儀仗送至墓所往還官為立碑親紆御札(缺)上因¶
心轉切錫類方𢎞希申莫大之懐冀展飾終之請烏墳¶
<pb:KR3h0070_WYG_120-27b>¶
欲列思増茅土之儀鶴隴將崇願廣山河之誓遂得五¶
雲飛彩墜仙液于松塋十(缺)迴光被曽輝于蒿里乃下¶
制贈太原郡王妃餘如故所司備禮冊命大帝親御横¶
門(缺)軒悲哭紫宸哀痛黄屋凄凉(缺)　為之寢光煙雲¶
由其輟色(缺)上以幽明永隔屺岵長辭終無再見之因¶
鎮結千秋之恨奔曦已逺薦霜堇而無(缺)逝水難追饋¶
氷魚而未(缺)又以嚴規早墜逺卜厝於鄉墳慈䕃重傾¶
近陪親于京隴陵塋眇隔長懸兩(缺)之悲闗塞遥分每¶
<pb:KR3h0070_WYG_120-28a>¶
切百身之痛遂命大使備法物自昊陵迎魂歸于順陵¶
焉遊冠逺降墜舄遥遷方移沛邑之魂更啓橋山之域¶
白雲朝起乍伴龍輴明月宵懸時低&KR1849;衛文明元(缺)上¶
臨朝其年追尊先妃曰魏王妃食邑一萬户實封加滿¶
五千户改咸陽園寢曰順義陵大名(缺)啓奥壤(缺)分古¶
樹捎雲近對黑龍之水荒墳映(缺)傍(當作旁)鄰丹鳯之城¶
徽號既崇園陵(缺)廣屬以圖書河洛龜負鳯銜窻闥方¶
圓雲攅霧矯合宫重屋既布政而嚴禋玉輦金輿且巡¶
<pb:KR3h0070_WYG_120-28b>¶
河而拜洛永昌元年追尊先妃曰忠孝太后既而謳歌¶
允集獄訟知歸(缺)垂革命之符(缺)涌受終之籙𤣥珪錫¶
禹還逢揖讓之(缺)黒玉歸商即啓休明之運九莖仙草¶
依漢殿而抽芳五色祥雲繞軒營而布彩下従(缺)望上¶
應(缺)心乗寶位於通三建瑶圃於得一黄琮蒼璧祀(缺)¶
¶
　　郊複廟重檐宗文祖武鴻名肇創光鳯閫于幽泉茂¶
禮將加飾鸞闈于長夜(缺)　元(缺)追尊曰孝明髙皇后¶
陵曰順陵復以祥分貝葉瑞演龍花金容開十(缺)之圖¶
<pb:KR3h0070_WYG_120-29a>¶
玉相告三空之䜟龍軒黯黯俄為兠率之(缺)鳯闕岧岧¶
忽似須彌之座金輪既轉玉鏡方懸式詮無上之文(缺)¶
顯崇親之義長夀二年后位之上又加無上兩字尋又¶
下制改順陵曰望鳯臺東京故事西漢遺塵封樹空存¶
追崇未廣豈若宸襟鎮結長懐露序之哀睿念恒纒永¶
結霜旻之慕遥瞻鳯野式建嘉名逺望鶉郊長懸美稱¶
且夫功成翼賛尚畫雲臺勣擅勲庸猶題麟閣況乎(缺)¶
¶
　　茂徳貫(缺)殊禎垂母則于寰區導嬪風于邦(缺)豈可¶
<pb:KR3h0070_WYG_120-29b>¶
使炎凉暗積陵谷潜移惟裁舞鶴之松不刻盤龍之石¶
(缺)上凝懐萬化長想千齡恐(缺)軸之西迴懼(缺)闗之北¶
轉方圖琬琰式降絲綸永嗟仙鶴之歌用固靈龜之卜¶
微(缺)攀輝(缺)樹沐潤(缺)潢榮忝緑車職兼青史奉先追¶
逺恒積慕于丹誠相質披文忽承恩于紫誥是用恭抽¶
弱思敬述洪猷屑瓦徒勤生金媿妙揮毫奪魄陳萬一¶
而寧窮伏紙驚魂辭再三而不獲逡巡拜首乃作詞云¶
邈矣上古悠哉厥(缺)　迴紫府(缺)轉黄輿隂陽蕩薄(缺)¶
<pb:KR3h0070_WYG_120-30a>¶
居諸靈龜負䜟寶鳯銜書(其一)¶
¶
　　大位既陳三才乃立帝皇鬱起后妃更襲蛟電遥凝虹¶
(缺)下入渭涘疏派塗山是葺(其二)¶
¶
　　明明髙后奕奕輝光白環代鬱丹轂家昌靈基嶽峻曽¶
派何長捫(缺)集祉浴(缺)開祥(其三)¶
¶
　　爰自生育早彰尊貴(缺)出(缺)流青龍翠氣金屋是貯玉¶
衣方萃燕𡖉非竒雞珠寧異(其四)¶
¶
　　芝蘭吐葉桃李開花黄雲白氣夜(缺)朝霞賢明自負仁¶
<pb:KR3h0070_WYG_120-30b>¶
孝無加曽霄降藥祕箧飛沙(其五)¶
¶
　　聰悟(缺)資惠才神與河漢靈匹瀟湘帝女筆動鸞迴絃¶
調鶴儛滌想金(缺)　心寶聚(其六)¶
¶
　　仙容婉婉艷質峩峩(缺)妃恥出(缺)媛羞過椒房入頌栁¶
絮縈歌詞峰秀嶽學海馳波(其七)¶
¶
　　魴鯉成詩鳯凰開兆琴瑟既合室家斯紹兩鶴齊飛雙¶
龍並繞徳行方肅言容是(缺其八)¶
¶
　　九圍母則六合嬪風恩流海内化被區中銀環曉上金¶
<pb:KR3h0070_WYG_120-31a>¶
(缺)　　祥開梓闕位冠椒宫(其九)¶
¶
　　習禮明詩披圖閱史漢朝馬鄧周(缺)任姒隂化聿宣坤¶
儀(缺)理貫(缺)驚瑞驚雷送祉(其十)¶
¶
　　髙舂忽墜上夀俄騫金丹不熟玉釜徒煎黄泉九(缺)白¶
(缺)三(缺)六宫恨積萬(缺)哀纒(其一十一)¶
¶
　　寂寞丘隴凄凉原隰畢(缺)難追終(缺)靡及薤露晨(缺)¶
　急伏紙銜悲揮毫灑泣怨(缺)賢之同盡感昏明之¶
遞及紀盛徳於豐碑冀神猷兮永立(其一十二)¶
¶
<pb:KR3h0070_WYG_120-31b>¶
　　長安二(缺)嵗次壬寅金(缺)　己巳木朔五(缺)癸酉金建¶
右武后革命時所立順陵碑首曰大周無上孝明髙¶
皇后碑銘并序特進太子賓客監修國史上柱國梁¶
王臣三思奉勅撰太子左奉裕率兼檢校安北大都¶
䕶相王臣旦奉勅書¶
¶
¶
¶
　　六藝之一録卷一百二十一¶
¶
