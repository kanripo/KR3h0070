# -*- mode: mandoku-view -*-
#+TITLE: 六藝之一錄
#+DATE: 2019-03-29 21:19:39.590500
#+PROPERTY: ID KR3h0070
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 241
<pb:KR3h0070_WYG_241-1a>¶
　　欽定四庫全書¶
¶
　　六藝之一録卷二百八十三　　錢唐倪濤撰¶
¶
　　歴代書論十三¶
¶
　　宋羊欣采古來能書人名¶
¶
　　齊王僧虔録自秦至晉凡六十九人¶
¶
　　臣僧虔啓昨奉勅須古來能書人名臣所知局狹不辨¶
廣悉輙條䟽上呈羊欣所撰録一卷尋索未得續更呈¶
聞謹啓¶
¶
<pb:KR3h0070_WYG_241-1b>¶
　　秦丞相李斯¶
¶
　　秦中車府令趙髙　右二人善大篆¶
¶
　　秦獄吏程邈善大篆得罪始皇囚於雲陽獄増减大篆¶
體去其繁複始皇善之出為御史名書曰𨽻書¶
¶
　　扶風曹喜後漢人不知其官善篆𨽻篆小異李斯見師¶
一時¶
¶
　　陳留蔡邕後漢左中即將善篆𨽻採斯喜之法眞定宜¶
父碑文猶傳於世篆者師焉¶
¶
<pb:KR3h0070_WYG_241-2a>¶
　　杜陵陳遵後漢人不知其官善篆𨽻每書一座皆驚時¶
人謂為陳驚坐¶
¶
　　上谷王次仲後漢人作八分楷法¶
¶
　　師宜官後漢不知何許人何官能為大字方一丈小字¶
方寸千言耿球碑是宜官書甚自矜重或空至酒家先¶
書其壁觀者雲集酒因大售俟其飲足削書而退¶
¶
　　安定梁鵠後漢人官至選部尚書得師宜官法魏武重¶
之常以鵠書懸帳中宫殿題署多是鵠手也¶
¶
<pb:KR3h0070_WYG_241-2b>¶
　　陳留邯鄲淳為魏臨淄侯文學得次仲法名在鵠後毛¶
𢎞鵠弟子今祕書八分皆傳𢎞法又有左子邑與淳¶
小異亦有名¶
¶
　　京兆杜度為魏齊相始有草名¶
¶
　　安平崔瑗後漢濟北相亦善草書平苻堅得摹崔瑗書¶
王子敬云極似張伯英瑗子實官至尚書亦能草書¶
¶
　　𢎞農張芝髙尚不仕善草書精勁絶倫家之衣帛必先¶
書而後練臨池學書池水盡墨每書云悤悤不及草¶
<pb:KR3h0070_WYG_241-3a>¶
書人謂為草聖芝弟昶漢黄門侍郎亦能草今世云¶
芝草者多是昶作也¶
¶
　　姜詡梁宣田彦和及司徒韋誕皆英弟子並善草誕書¶
最優誕字仲將京兆人善楷書漢魏宫館寶器皆是¶
誕手寫魏明帝起凌雲臺誤先釘榜而未題以籠盛¶
誕轆轤長絙引之使就榜書之榜去地二十五丈誕¶
甚危懼乃擲其筆比下焚之乃誡子孫絶此楷法著¶
之家令官至鴻臚少卿誕子少季亦有能稱¶
¶
<pb:KR3h0070_WYG_241-3b>¶
　　羅暉趙襲不詳何許人與伯英同時見稱西州而矜許¶
自與衆頗惑之伯英與朱寛書自叙云上比崔杜不¶
足下方羅趙有餘¶
¶
　　河間張超亦善草不及崔張¶
¶
　　劉徳昇善為行書不詳何許人¶
¶
　　潁川鍾繇魏太尉同郡胡昭公車徴二子俱學於徳昇¶
而胡書肥鍾書瘦鍾有三體一曰銘石之書最妙者¶
也二曰章程書傳秘書教小學者也三曰行狎書相¶
<pb:KR3h0070_WYG_241-4a>¶
聞者也三法皆世人所善繇子會鎮西將軍絶能學¶
父書改易鄧艾上事皆莫有知者¶
¶
　　河東衛覬字伯儒魏尚書僕射善草及古文略盡其妙¶
草體㣲瘦而筆跡精熟覬子瓘字伯玉為晉太保採¶
張芝法以瓘法參之更為草藁草藁是相聞書也瓘¶
子恒亦善書博識古文¶
¶
　　燉煌索靖字幼安張芝姊之孫晉征南司馬亦善草書¶
陳國何元公亦善草書¶
¶
<pb:KR3h0070_WYG_241-4b>¶
　　呉人皇象能草世稱沉着痛快¶
¶
　　滎陽陳暢晉秘書令史善八分晉宫觀城門皆暢書也¶
滎陽楊肇晉荆州刺史善草𨽻潘岳誄曰草𨽻兼善尺¶
牘必珍足無輟行手不釋文翰動若飛紙落如雲肇¶
孫經亦善草𨽻¶
¶
　　京兆杜畿魏尚書僕射子恕東郡太守孫預荆州刺史¶
三世善草藁¶
¶
　　晉齊王攸善草行書¶
¶
<pb:KR3h0070_WYG_241-5a>¶
　　泰山羊忱晉徐州刺史羊固晉臨海大守並善行書¶
¶
　　江夏李式晉侍中善寫𨽻草弟定字公府能名同式¶
¶
　　晉中書李充母衛夫人善鍾法王逸少之師¶
¶
　　瑯琊王廙晉平南將軍荆州刺史能章楷謹傳鍾法¶
¶
　　晉丞相王導善藁行(廙從兄也)¶
¶
　　王恬晉中將軍會稽内史善𨽻書(𨗳第二子也)¶
¶
　　王洽晉中書令領軍將軍衆書通善尤能𨽻行從兄羲¶
之云弟書遂不減吾(恬弟也)¶
¶
<pb:KR3h0070_WYG_241-5b>¶
　　王珉晉中書令善𨽻行(洽少子也)¶
¶
　　王羲之晉右將軍會稽内史愽精羣法特善草𨽻羊欣¶
云古今莫二(廙兄子也)¶
¶
　　王獻之晉中書令善𨽻藁骨勢不及父而媚趣過之(羲之¶
第七子也)兄𤣥之徽之兄子淳之並善草行¶
¶
　　王允之衛軍將軍會稽内史亦善草行¶
¶
　　太原王濛晉司徒左長史能草𨽻子修瑯琊王文學善¶
𨽻行與羲之善故殆窮其妙早亡未盡其美子敬每¶
<pb:KR3h0070_WYG_241-6a>¶
省修書云咄咄逼人¶
¶
　　王綏晉冠軍將軍會稽内史善𨽻行¶
¶
　　髙平郗愔晉司空會稽内史善章草亦能𨽻郗超晉中¶
書郎亦善草(愔子也)¶
¶
　　潁川庾亮晉太尉善草行庾翼晉荆州刺史善𨽻行時¶
與羲之齊名(亮弟也)¶
¶
　　陳郡謝安晉太傅善𨽻行¶
¶
　　髙陽許靜民鎭軍参軍善𨽻草羲之髙足¶
¶
<pb:KR3h0070_WYG_241-6b>¶
　　晉穆帝時有張翼善學人書寫羲之表表出經日不覺¶
後云幾欲亂真¶
¶
　　會稽隠士謝敷胡人康昕並攻𨽻草¶
¶
　　飛白本是宫殿題八分之輕者全用楷法呉時張𢎞好¶
學不仕常著烏巾時人號為張烏巾此人特善飛白¶
能書者鮮不好之(法書要録)¶
¶
　　南齊王僧虔論書¶
¶
　　宋文帝書自謂不減王子敬時議者咸云天然勝羊欣¶
<pb:KR3h0070_WYG_241-7a>¶
功夫不及欣¶
¶
　　王平南廙是右軍之叔自過江東右軍之前惟廙為最¶
其畫為晉明帝師書為右軍法¶
¶
　　亡曽祖領軍洽與右軍書云俱變古形不爾至今猶是¶
效法鍾張右軍云弟書遂不减吾¶
¶
　　亡從祖中書令珉筆力過於子敬舊品云有四疋素自¶
朝操筆至暮便竟首尾如一又無誤字子敬戯曰弟¶
書如騎騾駸駸恒欲度驊騮前¶
¶
<pb:KR3h0070_WYG_241-7b>¶
　　庾征西翼書少時與右軍齊名右軍後進庾猶不忿在¶
荆州與都下書云小兒軰乃賤家雞皆學逸少書須¶
吾還當比之¶
¶
　　張翼書右軍自書表晉穆帝令翼寫題後荅右軍右軍¶
當時不别乆方覺云小子幾欲亂真¶
¶
　　張芝索靖韋誕鍾會二衛並得名前代古今既異無以¶
辨其優劣惟見筆力驚絶耳¶
¶
　　張澄書當時亦呼有意¶
¶
<pb:KR3h0070_WYG_241-8a>¶
　　郗愔章草亞於右軍¶
¶
　　晉齊王攸書京洛以為楷法¶
¶
　　李式書右軍云是平南之流可比庾翼王濛書亦可比¶
庾翼¶
¶
　　陸機書呉士書也無以較其多少¶
¶
　　庾亮書亦能入録¶
¶
　　亡髙祖丞相導亦甚有楷法以師鍾衛好愛無厭䘮亂¶
狼狽猶以鍾繇尚書宣示帖衣帶過江後在右軍處¶
<pb:KR3h0070_WYG_241-8b>¶
右軍借王敬仁敬仁死其母見修平生所愛遂以入¶
棺¶
¶
　　郗超草書亞於二王𦂳媚過其父骨力不及也¶
¶
　　桓𤣥書自比右軍議者未之許云可比孔琳之¶
¶
　　謝安亦入能流殊亦自重乃為子敬書嵇中散詩得子¶
敬書有時裂作挍紙¶
¶
　　羊欣邱道䕶並親授於子敬欣書見重一時行草尤善¶
正乃不稱¶
¶
<pb:KR3h0070_WYG_241-9a>¶
　　孔琳之書天然絶逸極有筆力規矩恐在羊欣後邱道¶
䕶與羊欣俱&KR0405;授子敬故當在欣後邱殊在羊欣前¶
¶
　　范煜與蕭思話同師羊欣然范後背叛皆失故歩名亦¶
稍退¶
¶
　　蕭思話全法羊欣風流趣好殆當不减而筆力恨弱¶
¶
　　謝靈運書乃不倫遇其合時亦得入流昔子敬上表多¶
於中書雜事中皆自書竊易真本相與不疑至元嘉¶
初方就索還上謝太傅殊禮表亦是其例親聞文皇¶
<pb:KR3h0070_WYG_241-9b>¶
說此¶
¶
　　謝綜書其舅云𦂳潔生起實為得賞至不重羊欣欣亦¶
憚之書法有力恨少媚好¶
¶
　　顔騰之賀道力並便尺牘¶
¶
　　康昕學右軍草亦欲亂真與南州識道人作右軍書貨¶
孔琳之書放縱快利筆道流便二王後略無其比但工¶
夫少自任故未得盡其妙故當劣於羊欣¶
¶
　　謝靜謝敷竝善寫經亦入能境居鍾毫之美邁古流今¶
<pb:KR3h0070_WYG_241-10a>¶
是以征南還有所得辱告並五紙舉體精雋靈奥執¶
翫反覆不能釋手雖太傅之婉媚翫好領軍之靜逖¶
荅緒方之蔑如也昔杜度殺字甚安而筆體微瘦崔¶
瑗筆勢甚快而結字小踈居處二者之間亦猶仲尼¶
方於季孟也夫工欲善其事必先利其器伯喈非流¶
紈體素不妄下筆若子邑之紙研染輝光仲將之墨¶
一㸃如漆伯英之筆窮神盡思妙物逺矣邈不可追¶
遂令思挫於弱毫數屈於陋墨言之使人於邑若三¶
<pb:KR3h0070_WYG_241-10b>¶
珍尚存四寶斯覿何但尺素信札動見模式將一字¶
徑丈方寸千言也承天凉體豫便欲繕寫一賦傾遲¶
暉采心目俱勞承閲覧秘府備覩羣跡崔張歸美於¶
逸少雖一代所宗僕不見前古人之跡計亦無以過¶
於逸少既妙盡深絶便當得之實録然觀前世稱目¶
竊有疑焉崔杜之後共推張芝仲將謂之筆聖伯玉¶
得其筋巨山得其骨索氏自謂其書銀鈎蠆尾談者¶
誠得其宗劉得昇為鍾胡所師兩賢並有肥瘦之斷¶
<pb:KR3h0070_WYG_241-11a>¶
元鳴獲釘壁之翫師宜致酒簡之多此亦不能止長¶
𦙍貍骨右軍以為絶倫其功不可及由此言之而向¶
之論或至投杖聊呈一笑不妄言耳(法書要録)¶
¶
　　宋王愔古今文字志目¶
¶
　　秦漢呉五十九人¶
¶
　　李　斯　程　邈　胡毋敬　趙　髙　司馬(相如)¶
¶
　　張　敞　嚴延年　漢元帝　史　游　劉　向¶
¶
　　孔　光　爰　禮　揚　雄　陳　遵　林　杜¶
¶
<pb:KR3h0070_WYG_241-11b>¶
　　劉　睦　衛　寵　劉　黨　曹　喜　杜　度¶
¶
　　王次仲　班　固　徐　幹　賈　魴　賈　逵¶
¶
　　左　姫　許　慎　唐　綜　曹　壽　崔　寔¶
¶
　　尹　珍　羅　暉　趙　襲　崔　瑗　皇甫(規妻)¶
¶
　　蔡　邕　張　芝　蘇　班　劉得昇　師宜官¶
¶
　　張　超　李　廵　張　昶　梁　鵠　張　紘¶
¶
　　毛　𢎞　左　伯　姜　詡　梁　宣　鍾　繇¶
¶
　　張　昭　蘇　林　張　揖　胡　昭　魏武帝¶
¶
<pb:KR3h0070_WYG_241-12a>¶
　　邯鄲淳　衛　規　杜　恕　諸葛融¶
¶
　　魏宋晉五十八人¶
¶
　　韋　誕　張　緝　郭　淮　韋　熊　來　敏¶
¶
　　鍾　會　皇　象　何　曽　傅　𤣥　韋　𢎞¶
¶
　　辛　曠　魏　徽　諸葛瞻　楊　肇　岑　泉¶
¶
　　張　𢎞　朱　育　江　偉　司馬攸　陳　暢¶
¶
　　滿　爽　楊　經　吕　恱　衛　恒　衛　宣¶
¶
　　裴　興　孫　皓　杜　預　向　泰　裴　邈¶
¶
<pb:KR3h0070_WYG_241-12b>¶
　　張　炳　張　越　羊　忱　索　靖　牽　秀¶
¶
　　羊　固　辟閭訓　王　導　庾　翼　王　濛¶
¶
　　荀　輿　王　廙　李　式　劉　劭　王　修¶
¶
　　王　洽　王羲之　衛夫人　李　廞　王　恬¶
¶
　　郗　愔　任　靖　王獻之　李　韞　張彭祖¶
¶
　　謝　安　王　珉　桓　𤣥¶
¶
　　未見此書今録其目(法書要録)¶
¶
　　梁袁昂古今書評¶
¶
<pb:KR3h0070_WYG_241-13a>¶
　　王右軍書如謝家子弟縱復不端正者爽爽有一種風¶
氣¶
¶
　　王子敬書如河朔間少年雖皆充恱而舉體沓拖殊不¶
可耐¶
¶
　　羊欣書如大家婢為夫人雖處其位而舉止羞澁終不¶
似真¶
¶
　　徐淮南書如南岡士大夫徒好尚風範終不免寒乞¶
¶
　　阮研書如貴胄失品次叢悴不能復排突英賢¶
¶
<pb:KR3h0070_WYG_241-13b>¶
　　王儀同書如晉安帝非不處尊位而都無神明¶
¶
　　庾肩吾書如新亭傖父一徃見似揚州人共語便音態¶
出¶
¶
　　陶隠居書如呉興小兒形容雖未成長而骨體甚駿快¶
殷鈞書如髙麗使人抗浪甚有意氣滋韻終乏精味¶
¶
　　袁崧書如深山道士見人便欲退縮¶
¶
　　蕭子雲書如上林春花逺近瞻望無處不發¶
¶
　　曹喜書如經論道人言不可絶¶
¶
<pb:KR3h0070_WYG_241-14a>¶
　　崔子玉書如危峰阻日孤松一枝有絶望之意¶
¶
　　師宜官書如鵬羽未息翩翩自逝¶
¶
　　韋誕書如龍威虎振劒㧞弩張¶
¶
　　蔡邕書骨氣洞逹爽爽有神¶
¶
　　鍾㑹書字十二種意意外殊妙實亦多竒¶
¶
　　邯鄲淳書應規入矩方員乃成¶
¶
　　張伯英書如漢武帝愛道慿虚欲仙¶
¶
　　索靖書如飄風忽舉鷙鳥乍飛¶
¶
<pb:KR3h0070_WYG_241-14b>¶
　　梁鵠書如太祖忘寢觀之䘮目¶
¶
　　皇象書如歌聲繞梁琴人捨徽¶
¶
　　衛恒書如挿花美女舞笑鏡臺¶
¶
　　孟光禄書如崩山絶崖人見可畏¶
¶
　　李斯書世為冠盖不易施平¶
¶
　　張芝驚竒鍾繇特絶逸少鼎能獻之冠世四賢共類洪¶
芳不滅羊真孔草蕭行范篆各一時絶妙¶
¶
　　右二十五人自古及今皆善能書奉勅遣臣評古今書¶
<pb:KR3h0070_WYG_241-15a>¶
臣既愚短豈敢輙量江海但聖主委臣斟酌是非謹品¶
字法如前伏願照覽謹啓普通四年二月五日内侍中¶
尚書令袁昂啓¶
¶
　　勅㫖具之如卿所評臣謂鍾繇書意氣宻麗若飛鴻戲¶
海舞鶴游天行間茂密實亦難過蕭思話書走墨連綿¶
字勢屈强若龍跳天門虎卧鳯闕薄紹之書字勢蹉跎¶
如舞女低腰仙人嘯樹乃至揮毫振紙有疾閃飛動之¶
勢臣淺見無聞暗於明滅寧敢謬量山海以聖命自天¶
<pb:KR3h0070_WYG_241-15b>¶
不得斟酌過失是非如獲湯炭(法書要録)¶
¶
　　梁武帝古今書人優劣評¶
¶
　　鍾繇書如雲鵠游天羣鴻戲海行間茂宻實亦難過¶
¶
　　王羲之書字勢雄逸如龍跳天門虎卧鳯闕故歴代寶¶
之永以為訓¶
¶
　　蔡邕書骨氣洞逹爽爽如有神力¶
¶
　　韋誕書如龍威虎振劒㧞弩張¶
¶
　　張芝書如漢武愛道慿虚欲仙¶
¶
<pb:KR3h0070_WYG_241-16a>¶
　　蕭子雲書如危峰阻日孤松一枝荆軻負劒壯士彎弓¶
雄人獵虎心胸猛烈鋒刃難當¶
¶
　　羊欣書如婢作夫人不堪位置而舉止羞澀終不似真¶
蕭思話書如舞女低腰仙人嘯樹¶
¶
　　李鎮東書如芙蓉出水文彩鏤金¶
¶
　　王獻之書絶衆超羣無人可擬如河朔少年皆悉充恱¶
舉體沓拖而不可耐¶
¶
　　索靖書如飄風忽舉鷙鳥乍飛¶
¶
<pb:KR3h0070_WYG_241-16b>¶
　　王僧虔書如王謝家子弟縱復不端正奕奕皆有一種¶
風流氣骨¶
¶
　　程曠平書如鴻鵠髙飛弄翅頡頑又如輕雲忽散乍見¶
白日¶
¶
　　李巖之書如鏤金素月屈玉自照¶
¶
　　吳施書如新亭傖父一徃見似揚州人共語語便態出¶
顔蒨書如貧家果實無妨可愛少乏珍羞¶
¶
　　阮研書如貴胄失品不復排斥英賢¶
¶
<pb:KR3h0070_WYG_241-17a>¶
　　王襃書悽斷風流而勢不稱貌意深工淺猶未當妙¶
¶
　　師宜官書如鵬翔未息翩翩而自逝¶
¶
　　陶隠居書如吳興小兒形狀雖未成長而骨體甚峭快¶
鍾會書有十二意意外竒妙¶
¶
　　蕭特書雖有家風而風流勢薄猶如羲獻安得相似¶
¶
　　王彬之書放縱快利筆道流便¶
¶
　　范懐約真書有力而草行無功故知簡牘非易¶
¶
　　郗愔書得意甚熟而取妙特難踈散風氣一無雅素¶
¶
<pb:KR3h0070_WYG_241-17b>¶
　　桞惲書縱横廓落大意不凡而德體未備¶
¶
　　庾肩吾書畏懼收歛少得自充觀阮未精去蕭蔡逺矣¶
¶
　　孔琳之書如散花空中流徽自得¶
¶
　　徐淮南書如南岡士大夫徒尚風軌殊不卑寒¶
¶
　　袁崧書如深山道士見人便欲退縮¶
¶
　　張融書如辯士對敭獨語不困行必㑹理¶
¶
　　薄紹之書如龍游在霄繾綣可愛(書苑菁華)¶
¶
　　右梁武帝書評不載法書要録疑是後人増易袁評¶
<pb:KR3h0070_WYG_241-18a>¶
而托名梁武者故録於袁昂書評之後(淳化法帖第五卷智永書¶
此一叚謂梁武帝評書)¶
¶
　　唐人書評¶
¶
　　李斯書骨氣豐勻方員妙絶¶
¶
　　曹操書金花細落徧地玲瓏荆玉分輝瑶巖璀璨¶
¶
　　衛夫人書如挿花舞女低昂美容又如美女登臺仙娥¶
㺯影紅蓮映水碧沼浮霞¶
¶
　　桓夫人書如快馬入陣屈伸隨人¶
¶
<pb:KR3h0070_WYG_241-18b>¶
　　傅玉書如項羽投戈荆軻執㦸¶
¶
　　王羲之書如壯士㧞劒壅水絶流頭上安㸃如髙峰墜¶
石作一横畫如千里陣雲捺一偃波若風雷震駭作¶
一&KR0390;畫如萬嵗枯藤立一倚竿若虎卧鳯閣自上掲¶
竿如龍躍天門¶
¶
　　嵇康書如抱琴半醉詠物緩行又若獨鶴歸林羣烏乍¶
散¶
¶
　　宋文帝書如葉裏紅花雲間白日¶
¶
<pb:KR3h0070_WYG_241-19a>¶
　　陸柬之書髣髴可觀依稀可擬¶
¶
　　王紹宗書筆力流利快健難方就看熟視轉増美妙¶
¶
　　程廣書如鴻鵠㺯翅翺翔頡頏¶
¶
　　蕭子雲書如上林春花逺近瞻望無處不發¶
¶
　　孔琳之書放縱快健筆勢流利二王以後難與比肩但¶
功𧇊少故劣於羊欣¶
¶
　　張越書如蓮花出水明月開天霧散金峯雲低玉嶺¶
¶
　　虞世南書體叚遒媚舉止不凡能中更能妙中更妙¶
¶
<pb:KR3h0070_WYG_241-19b>¶
　　歐陽詢書若草裏蛇驚雲間電發又如金剛瞋目力士¶
揮拳¶
¶
　　禇遂良書字裏金生行間玉潤法則温雅美麗多方¶
¶
　　薛稷書多攻禇體亦有新竒(書苑菁華)¶
¶
　　唐吕總續書評¶
¶
　　篆書一人¶
¶
　　李陽氷書若古釵倚物力有萬夫李斯之後一人而已¶
¶
　　八分書五人¶
¶
<pb:KR3h0070_WYG_241-20a>¶
　　梁昇卿書驚波徃來巨石前却¶
¶
　　盧藏用書露潤花妍烟凝修竹¶
¶
　　張廷珪書古木崩沙閑花映竹¶
¶
　　韓擇木書龜開萍葉鳥散芳洲¶
¶
　　史維則書雁足印沙深淵魚躍¶
¶
　　真行書二十二人¶
¶
　　薛稷書風驚苑花雪惹山栢¶
¶
　　蕭誠書舞鶴交影騰猿在空¶
¶
<pb:KR3h0070_WYG_241-20b>¶
　　韋陟書蟲穿古木鳥踏花枝¶
¶
　　李邕書華嶽三峯黄河一曲¶
¶
　　蔡隠邱書古質新意自是一家¶
¶
　　宋儋書暮春花發夏桞枝低¶
¶
　　徐浩書固多精熟無有意&KR0208;¶
¶
　　顔真卿書鋒絶劒摧驚飛逸勢¶
¶
　　沈千運書饑鷹殺心忍瘦筋骨¶
¶
　　闗操書淵月沉珠露花濯錦¶
¶
<pb:KR3h0070_WYG_241-21a>¶
　　鄭虔書風送雲収霞催月上¶
¶
　　李璆書垂藤著地枯木如折¶
¶
　　呉郁書字體緜密不謝當時¶
¶
　　頼文雅書騰沙鬱霧翻浪揚鷗¶
¶
　　賀知章書縱筆如飛酌而不竭¶
¶
　　何昌裔書子敬餘波時時可翫¶
¶
　　宋之問書天性卓絶而功未逮¶
¶
　　張從申書逺近稱美獨歩江外¶
¶
<pb:KR3h0070_WYG_241-21b>¶
　　李清吉書變化自逸代有斯人¶
¶
　　釋𤣥悟書骨氣無䨇迥出時軰¶
¶
　　釋湛然書子雲之後難與比肩¶
¶
　　釋崇簡書臨寫逸少時有亂真¶
¶
　　草書十二人¶
¶
　　張旭書立性顛逸超絶古今¶
¶
　　孫過庭書丹崖絶壑筆勢堅勁¶
¶
　　張懐瓘書繼以章草新意頗多¶
¶
<pb:KR3h0070_WYG_241-22a>¶
　　張芬書孤松聳身弱草垂露¶
¶
　　張彪書孤峰削成藏筋露節¶
¶
　　鄔肜書寒鴉棲林平岡走兔¶
¶
　　陸曽書驚波魚躍深水龍潛¶
¶
　　史鱗書逸氣雄鎭超然不羣¶
¶
　　梁耿書錯落魚文縱横鳥迹¶
¶
　　房廣書婉美芬藹春鶯欲嬌¶
¶
　　沈益書春鷺窺魚秋蛇赴穴¶
¶
<pb:KR3h0070_WYG_241-22b>¶
　　釋懐素書援豪掣電隨手萬變(書苑菁華)¶
¶
　　宋米芾續書評¶
¶
　　僧智永書雖氣骨清健大小相雜如十四五貴胄&KR0310;性¶
方循繩墨忽越規矩¶
¶
　　禇遂良如熟馭戰馬舉動從人而别有一種驕色¶
¶
　　虞世南如學休糧道士神宇雖清而體氣疲&KR1727;¶
¶
　　歐陽詢如新瘥病人顔色惟悴舉動辛勤¶
¶
　　桞公權如深山道士修飬已成神氣清健無一㸃塵俗¶
<pb:KR3h0070_WYG_241-23a>¶
顔真卿如項羽掛甲樊噲排突硬弩欲張鐵柱特立昂¶
然有不可犯之色¶
¶
　　李邕如乍富小民舉動屈强禮節生踈¶
¶
　　徐浩如藴徳之士動容温厚舉止端正敦尚名節體氣¶
純白¶
¶
　　沈傳師如龍游天表虎踞溪旁神精自若骨法清虚¶
¶
　　周越如輕薄少年舞劒氣勢雄健而鋒刃交加¶
¶
　　錢易如美丈夫肌體充悦神氣清秀¶
¶
<pb:KR3h0070_WYG_241-23b>¶
　　蔡襄如少年女子訪雨尋雲體態嬌嬈行歩遲緩多飾¶
繁華¶
¶
　　蘇舜欽如五陵少年駿馬青衫醉眠芳草狂歌院落¶
¶
　　章友直如宫女插花嬪嬙對鏡端正自然别有一種嬌¶
態(趙與旹賔退録)¶
¶
　　歴觀前賢論書徴引迂逺比况竒巧如龍跳天門虎卧¶
鳯闕是何等語或遣辭求工去法愈逺無益學者故吾¶
所論要在入人不為溢辭耳(海岳名言)¶
¶
<pb:KR3h0070_WYG_241-24a>¶
　　宋黄庭堅論近世書¶
¶
　　王著如小僧縳律¶
¶
　　李建中如講僧叅禪¶
¶
　　楊凝式如散僧入聖當以右軍父子為標凖觀余此言¶
乃知其逺近(山谷文集)¶
¶
　　宋陳黄裳評曽氏兄弟書¶
¶
　　曽文定公鞏如謝家子弟雖時偃蹇不端正自爽塏有¶
一種風氣¶
¶
<pb:KR3h0070_WYG_241-24b>¶
　　文肅公布如髙麗使人抗浪甚有意氣¶
¶
　　文昭公肇如玉環擁尰自是太平人物¶
¶
　　湘潭公宰如吳興小兒形雖未成而骨體甚雋(王氏法書苑)¶
¶
　　元元好問評金國名公書¶
¶
　　任南麓書如老法家斷獄網密文峻不免嚴而少恩使¶
之治京兆亦當不在趙張二王之下¶
¶
　　黄山書如深山道士草衣木食不可以衣冠禮樂束縛¶
逺而望之知其為風塵物表¶
¶
<pb:KR3h0070_WYG_241-25a>¶
　　黄華書如東晉名流徃徃以風流自命如封胡羯末猶¶
有藴藉可觀¶
¶
　　閑閑公書如本名頭陀學至無學横説&KR0390;説無非般若¶
百年以來以書名者多矣宇文太學叔通王禮部無競¶
蔡丞相伯堅父子呉深州彦髙髙待制子文耳目所¶
接見行軰相後先為一時任南麓趙黄山趙禮部龎¶
都運才卿史集賢季宏王都勾清卿許司諫道真為¶
一時若黨承㫖正書八分閑閑以為百年以來無與¶
<pb:KR3h0070_WYG_241-25b>¶
比者篆字則李陽氷以後一人郭忠恕徐常侍不論¶
今卷中諸公書皆備而行溪獨見遺正如鄴中賔客¶
應劉徐阮皆天下之選使坐無陳思王則亦不得不¶
為西園清夜惜也(元遺山集)¶
¶
　　元趙孟頫論宋十一家書¶
¶
　　李西臺書去唐未逺猶有唐人遺風¶
¶
　　歐陽公書居然見文章之氣¶
¶
　　蔡端明書如周南后妃容徳兼備¶
¶
<pb:KR3h0070_WYG_241-26a>¶
　　蘇子美書如古之任俠氣直無前¶
¶
　　東坡書如老熊當道百獸畏伏黄門書視伯氏不無小¶
愧邪¶
¶
　　秦少游書如水邉游女顧影自媚¶
¶
　　薛道祖書如王謝家子弟有風流之習¶
¶
　　黄長睿書如山澤之癯骨體清澈¶
¶
　　李博士書如五陵貴游非不秀整政自不免於俗¶
¶
　　黄太史書如髙人勝士望之令人敬歎¶
¶
<pb:KR3h0070_WYG_241-26b>¶
　　米老書如游龍躍淵駿馬得御矯然㧞秀誠不可攀也¶
(鐵網珊瑚)¶
¶
　　元宋本評書¶
¶
　　鮮于困學如雲間公子玉骨横秋富貴風流仍復度世¶
胡紹開如拙工鑄鼎模範未精沉重&KR0992;哨似竒實陋¶
¶
　　姚先生如上帝隂兵舉世不識怳忽變現要以氣勝¶
¶
　　盧踈齋如叢祠野屋繪畫風雷雖復駭人却非塵俗¶
¶
　　張大經如油翁獻技錢孔不濡運杓自然不過熟耳¶
¶
<pb:KR3h0070_WYG_241-27a>¶
　　茍正甫如近郊田叟老不作業意度貞淳恨乏京様¶
¶
　　王叅政如勤婦作縑致力杼軸雖媿羅綺亦復遲壞¶
¶
　　周景逺如頭陀學佛頗見小乘苦行繼修或可證果(元文¶
類)¶
¶
　　明方孝孺評書¶
¶
　　趙子昂書如程不識將兵號令嚴明不使豪末出法度¶
外故動無遺失¶
¶
　　鮮于伯機如漁陽健兒姿體充偉而少韻度¶
¶
<pb:KR3h0070_WYG_241-27b>¶
　　康里公如鸞雛出巢神采可愛而頡頏未熟雖得其重¶
名而趙公髙矣繼三公而作者金華宋仲珩草書如天¶
驥行中原一日千里超澗度險不動氣力雖若不可縱¶
跡而馳驟必合法度(遜志齋集)¶
¶
　　明解縉續書評¶
¶
　　鍾繇書如公孫碩膚赤舄几几¶
¶
　　王右軍如子之燕居申申夭夭¶
¶
　　智永瑶臺雪鶴髙標出羣¶
¶
<pb:KR3h0070_WYG_241-28a>¶
　　虞世南如重華在位被袗鼔琴¶
¶
　　歐陽詢秋霄健翮峭壁䨇清¶
¶
　　禇遂良披沙揀金¶
¶
　　薛少保寒機夜織¶
¶
　　顔真卿五丁鑿路¶
¶
　　桞公權一夫當闗¶
¶
　　張長史風廻電馳¶
¶
　　僧懐素雲行雨施¶
¶
<pb:KR3h0070_WYG_241-28b>¶
　　李北海樓臺映日花木逢春¶
¶
　　徐㑹稽怒猊渇驥藏稜出力坡谷言難¶
¶
　　張從申有入木七分之氣吾聞之子山云¶
¶
　　米南宫竒逸超邁煙雲卷舒¶
¶
　　黄山谷清員妙麗引䋲貫珠¶
¶
　　蘇東坡豐腴恱澤緜裏藏針¶
¶
　　蔡端明方正嚴楷土偶蒙金¶
¶
　　趙文敏神明英傑儀鳯冲霄祥雲捧日¶
¶
<pb:KR3h0070_WYG_241-29a>¶
　　康里子山雄劍倚天長虹駕海¶
¶
　　饒介之卞莊刺虎功倍力省¶
¶
　　宋克鵬摶已具須仗扶摇¶
¶
　　宋仲珩龍駒鳯雛神采已具¶
¶
　　詹希元署書冠冕莊重(字孟舉)¶
¶
　　俞紫芝臨摹子夫擅寵(名和字子中)¶
¶
　　杜叔循真書清風蘭雪(名環)¶
¶
　　胡子申珊瑚碧樹頗謝琮璜(名布)¶
¶
<pb:KR3h0070_WYG_241-29b>¶
　　掲平仲旱蛟得雨秋雁入雲(名樞)¶
¶
　　解搢紳學士春雨齋續書評几二十八人評皆當惟¶
評蔡伯端明為土偶蒙金殊失之蔡之字有晉韻在¶
蘇黄米之上又謂宋仲珩為神彩已具似以未成少¶
之亦非也本朝書當以宋克為第一仲珩即次之方¶
遜志評之已定矣胡杜掲豈能及哉(墨池𤨏録)¶
¶
　　明豐道生評書¶
¶
　　余游石湖與文待詔衡山翁談書余曰翁小楷根本鍾¶
<pb:KR3h0070_WYG_241-30a>¶
王金聲玉潤祝枝山顛草精於山谷鋒勢雄强次則陸¶
儼山真行規摹懐仁出入北海無愧仙手翁曰今人以¶
書自詫者不少試卒評之余曰馬孟河書如盲師批命¶
不辨㸃畫沈鳯峰書如老覡扶鸞詰屈難識王逢元書¶
如小兒乳臭學語未成陳鶴書如麻風丐子擁腫穢濁¶
楊珂書如胠篋偷兒探頭側靣沈仕書如夏四倚主妄¶
騁驕狂廹而視之畢逞怒態(王氏法書苑)¶
¶
<pb:KR3h0070_WYG_241-30b>¶
¶
¶
¶
¶
¶
¶
¶
¶
　　六藝之一録&KR0195;二百八十三¶
¶
