# -*- mode: mandoku-view -*-
#+TITLE: 六藝之一錄
#+DATE: 2019-03-29 21:19:43.538301
#+PROPERTY: ID KR3h0070
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 121
<pb:KR3h0070_WYG_121-1a>¶
　　欽定四庫全書¶
¶
　　六藝之一録卷一百二十二　　錢唐倪濤撰¶
¶
　　石刻文字九十八¶
¶
　　求古録¶
¶
　　吳越武肅王墻隍廟記¶
¶
　　重修墻隍神廟兼奏進封崇福侯記¶
¶
　　若夫㝠陽共理之規人神相賛之道傳於史冊今昔同¶
符切以浙東地號奥區古之越國當舟車輻凑之會是¶
<pb:KR3h0070_WYG_121-1b>¶
江潮衝要之津自隋末移築子墻因遷公署據卧龍之¶
髙阜雉堞穹崇對鏡水之清波風煙爽朗緬惟深固宜¶
叶㝠扶故唐右衛將軍揔管龎公諱玉頃握圭符首臨¶
戎政披榛建府吐哺綏民仁施則冬日均和威肅則秋¶
霜布令屬墻愛戴黔庻謌謡尋而罷市興嗟餘芳不冺¶
衆情追仰共立嚴祠鎮百雉之岡巒宰軍民之禍福殿¶
堂隆邃儀衛精嚴式修如在之儀仰託儲靈之應徃載¶
釁生劉氏妖起羅平予躬禀睿謀恭行天討數年擐甲¶
<pb:KR3h0070_WYG_121-2a>¶
兩復越墻皆資肸蠁之功以就勘平之業特為重増儀¶
像嚴潔牲牢邇來四野無塵重門罷柝丁卯嵗揚旌東¶
渡巡撫軍民躬奠椒漿目瞻靈像每暢吳風越俗共歌¶
道泰人安昔為兩鎮之疆今作一家之慶遂馳牋表請¶
降封崇所冀朝恩與西使牧齊標(疑有誤)羙稱共秦巒對¶
聳尋蒙天澤果賜允俞頒崇福之嘉名昇五等之尊爵¶
其所奉勅命具列如左(右小字)¶
¶
　　勅鎮東軍墻隍神龎玉前朝名將劇郡良材頃因剖竹¶
<pb:KR3h0070_WYG_121-2b>¶
之辰實有披榛之績剏修府署綏緝吏民豈獨遺愛在¶
人抑亦垂名終古况錢鏐任隆三鎮功顯十臣能求福¶
而不囬致效靈而必應願加懿號以表冥符宜臻岌嶪¶
之功用顯優隆之澤宜賜號崇福侯仍付所司牒至准¶
勅者(右大字)¶
¶
　　噫乎人惟神佑神實人依爰自始建金湯肅陳祠宇奠¶
兹中壘三百年來雖享(闕)馨未登列爵今則值予佐國¶
連統藩維啓吳越之雙封為東南之盟主况遇金行(闕)¶
<pb:KR3h0070_WYG_121-3a>¶
籙梁德克昌道既泰於君臣澤遂加於幽顯獲申奏薦¶
遽降徽章今則象軸煥新龍綸逺至表勲名於萬代昭¶
靈感於千秋固當永荷王私長垂幽賛保我藩宣之地¶
遐清災沴之源共泰斯民永安吾土烜矣赫矣永作煇¶
華今當吳越雙封一王理事亦仗土地隂隲㝠力䕶持¶
神既助今日之光榮予亦報幽靈之煥燿但慮炎凉改¶
易星嵗徂遷不記修崇莫源事始聊刋貞石以示後來¶
時大梁開平二年嵗在武辰(闕)　月(闕)　　啓聖匡運¶
<pb:KR3h0070_WYG_121-3b>¶
同徳功臣淮南鎮海鎮東等軍節度使檢校太師守侍¶
中兼中書令吳越王錢鏐記¶
¶
　　右碑在紹興府卧龍山西岡上城隍廟中此碑以城¶
為墻以戊為武問之越人皆茫然莫對錢塘吳任臣¶
博物君子也一日予舉此碑詰之答曰五代史梁本¶
紀註曰梁嘗更戊曰武朱温父名成戊字類成故改¶
之城之改墻亦此故也然本紀言温父名誠非成亦¶
豈歐陽公誤耶　予按舊唐書哀帝紀天祐二年七¶
<pb:KR3h0070_WYG_121-4a>¶
月全忠請鑄河中晉絳諸縣印縣名内有(闕)城字並¶
落下如密鄭絳蒲例單名為文九月勅武成王廟宜¶
改為武明王十月勅改成徳軍曰武順十月勅管内¶
豪城曰槀平信都曰堯都欒城曰欒氏阜城曰漢阜¶
臨城曰房子避全忠祖父名也十一月勅改路州路¶
城縣曰潞子黎城縣曰黎亭又勅改河南告城縣曰¶
陽邑蔡州㐮城縣曰苞孚同州韓城縣曰緯元絳州¶
翼城縣曰澮川鄆州郢城縣曰萬安慈州文城曰屈¶
<pb:KR3h0070_WYG_121-4b>¶
邑澤州晉城縣曰髙都陽城縣曰濩澤安州應城縣¶
曰應陽洪州豊城曰吳髙又按五代史成徳軍梁祖¶
以成音犯廟諱改曰武順其曰音則以二字同音而¶
避之禮所謂嫌名者非誤也又曽子固因䟦韓公井¶
記云城改為墻者梁太祖父烈祖名誠當時避之此¶
更可據然因成而改戊甚為迂曲周公謹齊東野語¶
云此全無義理又戊本音茂不知何以有武音而鄭¶
樵謂十辰十二日皆為假借甲本戈甲乙本魚腸丙¶
<pb:KR3h0070_WYG_121-5a>¶
本魚尾丁本蠆尾戊本武已本凡又不知其説何所¶
本也¶
¶
　　又按城隍二字始見於易爻城復於隍之文說文隍¶
城地也有水曰池無水曰隍而非以為神也禮諸侯¶
祭五祀而國門居其一鄭氏以國門為城門則始有¶
祭城之説而非以為一國之主也洪武二年禮官奏¶
城隍之祀莫詳其始唐李陽氷縉雲城隍記謂祀典¶
無之惟吳越有之然成都城隍祠太和中李徳裕所¶
<pb:KR3h0070_WYG_121-5b>¶
建而張説有祭城隍文韓愈有祭潮州袁州城隍文¶
杜牧有祭黄州城隍文則不獨吳越也蕪湖城隍建¶
於吳赤烏二年北齊慕容儼梁武陵王祀城隍神皆¶
書於史則又不始於唐也予考其云赤烏年者固不¶
足憑而大約起於南北朝之世至唐末而無地不祠¶
無州不祭又必指一人以當之如吳之春申君永嘉¶
之周苛南昌之灌嬰潤州之紀信而此郡則以為前¶
總管之龎玉地祗人鬼合為一身祀典之不經至斯¶
<pb:KR3h0070_WYG_121-6a>¶
而極已或曰如子之言則令甲所封為神者非與非¶
人鬼也而可以察人間之善惡與曰奚不可哉在古¶
有之國社里社庻人所得而祭也啓之戰甘曰不用¶
命戮於社而王莽之誓其下曰有不為新室者社鬼¶
記之是故以土神而司生殺之柄者也今之城隍古¶
之社也名異而實同國家之所奉神則馮焉不必其¶
托於人鬼而後能靈爽也予既録此碑封號而慮為¶
後人之諂鬼者助之左證也故并論之¶
¶
<pb:KR3h0070_WYG_121-6b>¶
　　宋勑牒碑¶
¶
　　勅賜昭祐公碑(碑額篆文)¶
¶
　　尚書省牒　越州顯寜廟昭祐公(大字)¶
¶
　　太常寺狀准尚書省劄子三省同奉聖㫖駐蹕會稽今¶
已逾嵗妖祲不作行殿載寜越州城隍廟崇福侯可特¶
賜額封公竝令太常寺擬定申尚書省依准今降聖㫖¶
指揮欲擬昭祐公伏乞朝廷詳酌指揮施行申聞事¶
城隍廟崇福侯(右小字)¶
¶
<pb:KR3h0070_WYG_121-7a>¶
　　牒奉勅朕展義東南駐蹕都會宫室城郭之必葺殆嵗¶
之周氛祲妖孽之弗興繄神之祐是用錫上公之尊爵¶
加二字之榮名不顯其光庸示無窮之報自今以始常¶
儲有羡之祥宜特封昭祐公牒至准勑故牒(右大字)¶
¶
　　紹興元年五月　　　　牒(牒上有尚書省印)¶
¶
　　参知政事張　沽(官衘俱在中半截冩起)¶
¶
　　尚書右僕射兼知門下省事¶
¶
　　少傅鎮潼軍節度使判紹興軍府事兼提舉學事兼管¶
<pb:KR3h0070_WYG_121-7b>¶
内勸農使充兩浙東路安撫使馬歩軍都總管信安郡¶
王食邑㭍千貳百户食實封叁千肆百户孟忠厚　立石¶
右碑在城隍廟中其隂大書曰賜顯寜廟額勅按宋¶
史建炎四年四月帝駐蹕越州五月癸丑以張守参¶
知政事與碑合¶
¶
　　式古堂書畵彚考¶
¶
　　米南宫書宗室崇公孝恭墓誌銘¶
¶
　　宋宗室持節隨州諸軍事隨州刺史充隨州管内觀察¶
<pb:KR3h0070_WYG_121-8a>¶
使上柱國天水郡開國公食邑六千一百户食實封一¶
千四百户贈開府儀同三司追封崇國公再贈司空諡¶
孝恭墓誌銘¶
¶
　　翰林學士朝奉大夫知制誥兼侍講實録脩撰雲騎¶
尉賜紫金魚袋臣鄭居中撰¶
¶
　　承議郎權知淮揚軍管句學事兼管内勸農事飛騎¶
尉賜緋魚袋借紫臣米芾書并題葢¶
¶
　　公諱世恬字静之太祖皇帝之元孫曽祖燕懿王徳昭¶
<pb:KR3h0070_WYG_121-8b>¶
祖彰化軍節度使舒國公惟忠父宣州觀察使宣城侯¶
從謹嫡母髙平郡夫人薛氏庻母永嘉郡太君李氏公¶
以慶歴三年六月生七年賜名授太子右内率府副率¶
皇祐二年明堂恩改右監門率府率稍遷右千牛衛將¶
軍英祖神考哲廟嗣登天極累遷右金吾衛大將軍康¶
州防禦使又改遷貴州防禦使上踐阼遷隨州管内觀¶
察使崇寜元年五月十一日以疾終於睦親第享年六¶
十詔贈開府儀同三司追封崇國公仍賜以黝纁贈玉¶
<pb:KR3h0070_WYG_121-9a>¶
又勅以一品鹵簿殯於城北佛舍遣太常博士吳矜軷¶
祭於國門諡孝恭繼以子令寤郊恩贈司空公恭儉孝¶
慈出於天資始宣城侯薨纔七嵗哀泣摧毁若成人及¶
長事髙平夫人昏定晨省未嘗少懈夫人尤愛之髙平¶
殁殯於佛寺公伯仲願廬墓以終其䘮宗正拘文不許¶
公乃命子姪訴於庭神宗為之歎息褒羙詔從之宗室¶
廬墓自公始也既冠鋭意經史研精理致日夜與伯仲¶
講習求古人學問手録訓釋溢於几席宫教王慥善否¶
<pb:KR3h0070_WYG_121-9b>¶
臧人物一見公灑然異之乃以公進士業上焉將召試¶
公謂所厚善曰學以為己豈忍與吾家人角一日之長¶
而徼倖爵禄哉終不就舉既失怙恃事兄嫂如父母宗¶
子間指以為法永嘉棄飬哀號擗踊水漿不入口者累¶
日出殯普照寺廬次纔數楹公苫塊其間足不踰閾人¶
以為難伯仲俱亡公長其族屬内外幾百口雍睦上下¶
閨閫肅然雖見孫妷必具衣冠拊循訓飭動合禮則其¶
有䘮葬婚姻力不給者必捐資厚遣於人了無徳色嵗¶
<pb:KR3h0070_WYG_121-10a>¶
時祭享列子孫拜跪庭下至有跛倚者公曽不知倦永¶
嘉葬卜地神岡距京城幾半驛四時薦獻必躬親之晩¶
嵗以疾筋力不强視世事一不留意獨嗜書史以教子¶
孫欲人自表見於世故所延納皆當時知名士而一門¶
之内舉進士者幾十人其子令晙嘗試藝中髙等問學¶
該博孝友純篤掌教官交薦於朝崇寜温詔且以宗子¶
久失教飬為念以其事付宰臣俾之講議於是宫邸大¶
闢黌宇倣太學三舍法教飬宗子令晙首率子姪執經¶
<pb:KR3h0070_WYG_121-10b>¶
就列月書季考以行藝升内舍者一嵗凡三人令戅子¶
泰舉進士中第子鈜赴試京東轉運司以魁薦復試南¶
廟擢第一聨名奏籍者一子三孫集英唱第令晙以環¶
衛入侍稱謝殿陛再三人頗榮之令洧自内殿承制詣¶
登聞乞試遂中程易文階其他試吏亦各有聞皆公教¶
督有素也每病少間則奉朝請無虛日雖霾風暴雨未¶
始或渝人為言公方病瘳未宜勤四體公曰宗子享厚¶
禄且無吏責茍無病辭不能勉强趨朝縱於法寛假獨¶
<pb:KR3h0070_WYG_121-11a>¶
不愧於心乎間命諸子取前代史抗聲誦之傾耳而聴¶
一字輙誤則詰證之已則戒之曰古人之言不妄可不¶
審諦耶凡親舊踵門雖病應接略無倦容聞賔客語及¶
經籍必命子孫録之至如薦紳先生嘉言竑識徃徃識¶
於屏幛間朝夕載閲諷誦不忘公之好賢樂善皆此類¶
也世或賣婚取資習久成俗公獨慎擇望族間得善士¶
其所奉飬甚薄至於供祭祀接賔客恤孤獨則倒廪傾¶
笥不吝所有惟恐不滿人意公雖嚴而恕雖寛而栗儼¶
<pb:KR3h0070_WYG_121-11b>¶
然莊重人自畏愛娶邢氏封太寜郡君贈和義郡太君¶
故太師昺之孫女也先公六年而亡男十八人長令幼¶
太子右内率府副率次令萃贈定州觀察使令緻贈左¶
屯衛大將軍令曄右内率府副率皆亡令晙右監門衛¶
大將軍康州刺史令寤内殿承制令俌内殿崇班令緄¶
令注故右侍禁先亡令戣東頭供奉官令洧宣徳郎令¶
□西頭供奉官令戅宣義郎簽書安國軍節度判官㕔¶
公事令名右侍禁令莇右班殿直女十八人供備庫副¶
<pb:KR3h0070_WYG_121-12a>¶
使鄭僅朝奉郎知開州軍州事郭伯山左侍禁馬能夫¶
東頭供奉官宋昻承務郎范良右班殿直張汝明三班¶
奉職馬公彦通仕郎田有成右侍禁張汝能右班殿直¶
閣門祇候鄭繹三班奉職焦天任皆公婿也一在室孫¶
男二十人子鈜宣義郎子泰將仕郎宻州司户參軍子¶
鑑亡子訪子巽子履竝殿直子彀子瀾子殳子笈子友¶
竝奉職餘未仕孫女二十二人長適東頭供奉官劉絢¶
次適右侍禁陳元發次三班奏職張由庚次三班奉職¶
<pb:KR3h0070_WYG_121-12b>¶
盛鏜次三班奉職王蘋次承務郎开公南次將仕郎張¶
章餘未行曽孫男三人曽孫女四人皆幼以大觀元年¶
三月廿九日葬於河南府永安縣銘曰赫赫崇公藝祖¶
之裔能嗜於學於焉飬智恭儉孝慈好賢樂施教督孫¶
子而業於藝比比登科以儒顯世人有一善亦足名家¶
公兼有之德則無瑕銘以示後實而非誇¶
¶
　　趙松雪書光福重建塔記¶
¶
　　塔者西域聖人之靈廟衆生滅罪致福之具也自阿育¶
<pb:KR3h0070_WYG_121-13a>¶
王建初後代震旦之來表刹興盛者莫盛於蕭梁之世¶
焉光福塔者實梁大同權輿唐會昌暴殄復興咸通至¶
趙宋宋至今朝大徳中住山磻師時畢方鳥棲其巔以¶
致鐡石瓦甓隳哉有不可葺者住持相師謨畫鼎創真¶
人周静翁仙宗而尚佛來自雙鳯作檀越主率寺鄰富¶
而信者㓜成徐公沙門愿而幹者成徹徳三公暨寺職¶
班員涓吉命匠篾棲鸞竹索以為綯材化羊杉縛以為¶
架徹頂至踵革古從新即舊基越舊制别絫層級至五¶
<pb:KR3h0070_WYG_121-13b>¶
半徐公脱屣索訶相師遷喬梵行施心願力唯静翁不¶
移走書來曰山中住持聞有更易倘林屋清師補處則¶
塔縁幸甚香火幸甚既而䟽來洞庭孤雲乃起一葦未¶
杭翁已羽化烏乎元度乎重來乎三歎終至至未席温¶
或謂塔縁幸歟不幸歟余曰佛三祗百刦修六萬行以¶
戒定慧力成舍利益衆生者塔之謂也由塔即廟廟即¶
貌貌佛聖徳令衆歸命行檀波羅而得福田今嗇一縁¶
將普萬化是苻佛本願益衆生歟果元度之類歟子知¶
<pb:KR3h0070_WYG_121-14a>¶
其然而不知其所以然歟於是越明年具梵禮迎銅像¶
出化東行首翁之兒婦魏氏母子承禎同調無改大父¶
之道樂助而之任洋沙頭大倉蘇臺蓂見四新稇載而¶
返尋不請之檀朱公闕工施財施藝特銀其相輪之頂¶
復有刺血為墨書妙經者二渡長江入長淮募逺者三¶
大概廿餘同袍輔勢忘倦宣勞聚諸財鳩諸工一舉而¶
完七級自尖以還飾蓋至四嵗暮收工明年像復出西¶
募春行夏歸秋作餘層列屋皆其落成輝輝乎摩尼圓¶
<pb:KR3h0070_WYG_121-14b>¶
明沓沓乎露盤屭贔碧瓦鱗集畫檐翬飛帀䦨楯而寳¶
鈴和鳴鎭山川而人天瞻仰具功德一十五種消罪業¶
八萬四千不夜常光免責備於香火實一不幸而衆幸¶
且甚也遂書其延祐改元二月十日之建始來年五月¶
望日之畢工系以辭曰¶
¶
　　阿闍世藏設利羅阿育得之出恒河八萬四千起塔婆¶
後世則之廣興建四方玲瓏或八面蕭梁以前世未見¶
我此靈廟實大同起伏二次三鳩工延祐以來又六冬¶
<pb:KR3h0070_WYG_121-15a>¶
清寜仙人徳相佛福縁慈縁普澤物白花巖頭橛屼屼¶
清也薄有銅像縁兩募一舉功其圓盡未來際民福田¶
常光歴刦射牛斗羗椅椅兮淑吾後哿矣富人夀長久¶
至治元年望月二日建　皇帝陛下千萬夀　佛慧雄¶
辯大師本寺住持沙門了清撰　前翰林學士承㫖榮¶
禄大夫知制誥兼修國史趙孟頫書并篆題¶
¶
　　虞邵菴書儗峴臺記¶
¶
　　尚書司門員外郎晉國裴君治撫之二年因城東隅作¶
<pb:KR3h0070_WYG_121-15b>¶
臺以游而命之曰儗峴臺謂其山谿之形擬乎峴山也¶
數與其屬與州之寄客者游而閒獨求記於予初州之¶
東其城因大邱其隍因大谿其隅因客土以出谿上其¶
外連山髙陵野林荒虚逺近髙下壯大閎廓怪竒可喜¶
之觀環撫之東南者可坐而見也然而雨隳潦毁蓋藏¶
棄委於榛藂茀草之間未有即而愛之者也君得之而¶
喜増甓與土易其破闕去榛與草發其亢爽繚以横檻¶
覆以髙甍因而為臺以脱埃氛絶煩囂出雲氣而臨風¶
<pb:KR3h0070_WYG_121-16a>¶
雨然後谿之平沙漫流㣲風逺響與夫浪波洶湧破山¶
拔木之奔放至於髙桅勁艣沙禽水獸下上之浮沈者¶
皆出乎履舄之下山之蒼顔秀壁巓崖拔出挾光景而¶
薄星辰至於平岡長陸虎豹踞而龍虵走與夫荒蹊聚¶
落樹隂晻曖游人行旅隱見而㫁續者皆出乎袵席之¶
内若夫烟雲開斂日光出没四時朝暮雨暘明晦變化¶
之不同則雖覧之不厭而雖有智者亦不能窮其狀也¶
或飲者淋灕歌者激烈或靚觀微歩仿偟徙倚則得於¶
<pb:KR3h0070_WYG_121-16b>¶
耳目與得之於心者雖所寓之樂有殊而亦各適其適¶
也撫非通道故貴人蓄賈之游不至多良田故水旱螟¶
&KR0008;之灾少其民樂於耕桑以自足故馬牛之牧於山谷¶
者不收五穀之積於郊野者不垣而晏然不知枹鼓之¶
警發召之役也君既因其土俗而治以簡静故得以休¶
其暇日而寓其樂於此州此州之人士女樂其安且治¶
而又得遊觀之羙亦將同其樂也故予為之記其成之¶
年月日嘉祐二年之九月九日也南豊曽鞏記¶
¶
<pb:KR3h0070_WYG_121-17a>¶
　　君作新臺擬峴山羊公千載得追攀歌鍾殷地登臨處¶
花木移春指顧間城似大隄來宛宛溪如青漢落潺潺¶
時平不比征吳日緩帶猶宜向此閒郡人王安石為裴¶
使君作南豐先生以嘉祐二年九月九日作此記先生¶
是年登進士第而歸鄉之時也裴侯名材記不書名亦¶
致敬邦君之意後七十八年其從子紆守撫重刻之久¶
之石又亡又後二百年雍虞集書并附王文公詩一首¶
¶
　　南豐曽氏新建文定公祠堂記¶
¶
<pb:KR3h0070_WYG_121-17b>¶
　　君子之欲行其道者時王之制有所不得為則推其法¶
意之所得為而為之此聖賢所以無不可行之時也昔¶
者諸侯之國其昆弟子孫得以公族為大夫為士有田¶
有禄以養之國有宗廟世守其祭祀百世之子孫祭於¶
大宗五世之子孫祭於小宗而祖考之神靈盖有所歸¶
矣後世貴為公卿而無國邑惠澤無以徧及其族人於¶
久逺君子原本而充類䀌然傷其心焉是以有置義田¶
以待後人之冠昬䘮祭者矣宗廟不立祭享無所君子¶
<pb:KR3h0070_WYG_121-18a>¶
酌於賢賢尊尊之意而不得有所為焉於其賢者則縁¶
夫尸而祝之於社之義而致其敬則亦庻幾而已南豐¶
曽氏自魯國公有六子其顯者三人文定公子固最賢¶
子開之文如其兄而子宣最貴子固之學在孟氏既殁¶
千五百年之後求聖賢之遺言帝王之成法於六經之¶
中沛然而有餘淵然而莫測赫然為時儒宗其文章深¶
追古作而君子猶以為特公之一事云爾魯公没時公¶
弱冠未仕也家甚貧嫁孤妺九人必得其所奉母夫人¶
<pb:KR3h0070_WYG_121-18b>¶
至孝老死不衰葢其根於天性者純明得於經學者深¶
至所以行其道者衆人固不盡識也是以官爵不過於¶
郡守奉入無踰於常僚猶悉其貲力置義田於臨川郡¶
城之後湖與屬邑金谿之南原立為規約以惠利其族¶
垂三百年矣此所謂能行其法意於可為者乎不然何¶
其能久也今其族孫元翊以其父正子之遺命作公祠¶
堂於後湖之上使其族之人食焉而思其本居焉而敬¶
其身則公之遺意雖去之百世而烏有終窮者哉嗚呼¶
<pb:KR3h0070_WYG_121-19a>¶
公之至元翊八世矣於廟則已逺於社則已踈即其所¶
遺田而祠之使羣情之渙者尚有所萃也不亦可乎元¶
統癸酉祠堂成適予自京師歸臨川來求文以為記故¶
為書此俾附諸義田規約之後而刻諸祠下云雍虞集¶
記¶
¶
　　歐陽圭齋楊公墓碑銘¶
¶
　　元故翰林待制朝列大夫致事西昌楊公墓碑銘¶
¶
　　前翰林學士承㫖榮禄大夫知制誥兼修國史渤¶
<pb:KR3h0070_WYG_121-19b>¶
海歐陽𤣥譔并書¶
¶
　　翰林學士資善大夫知制誥同修國史楊宗瑞篆¶
額¶
¶
　　延祐二年乙卯皇元初設進士科取士左右牓通得五¶
十六人至正乙酉丙戌間余與掄魁濟南張公夢臣同¶
為三史總裁暇日館中論及同年因嘆五十六人之中¶
物故過半盖三十有餘矣時西昌楊公賢可方上引年¶
之章朝廷優異之以翰林次對致事今年余老退閒居¶
<pb:KR3h0070_WYG_121-20a>¶
瀏上賢可之子凖來求墓銘則斯文又弱一箇矣為之¶
怊悵數日乃叙而銘之公諱景行字賢可號吟忩楊氏¶
在諸譜中最詳西漢赤泉侯喜至東京太尉震及今千¶
有餘年昭若指掌葢由代有聞人紀載不失故也其族¶
在廬陵者自唐虞部侍郎輅始遷宋忠襄公邦乂文節¶
公萬里皆出此族其自廬陵遷西昌者族甚繁然以科¶
第入官實自公始焉曽大父克恭大父叔球考復圭隱¶
徳弗耀以公貴考贈承事郎龍泉縣尹公幼頴悟三嵗¶
<pb:KR3h0070_WYG_121-20b>¶
記誦七嵗能作詩龍泉公常令侍側對客命題應聲而¶
就龍泉喜曰兒能繼先業矣它未暇論也稍長不事生¶
産人或迂之則捧腹以示曰千斯箱在是焉能效諸君¶
競刀錐之末乎初從師刌聲律賦賦諸葛亮草廬語警¶
㧞有竒氣師異之弱冠贑大家謝氏諸嫡於父所親知¶
加愛敬久而庻母遇其嫡子逾於已出闔門千指共爨¶
今稱義門贑俗有疾事巫鬼多不謁醫公力詆其陋一¶
日忽首疢若有感公正色不為動夜夢神人衣冠而語¶
<pb:KR3h0070_WYG_121-21a>¶
曰幽明異趣何苦相誚然君地坦彛繼此逺到吾不能¶
有加於君耳言已揖而去公寤而汗疢遂愈賔興之初¶
郡侯首以公薦既登第賜同進士出身調會昌州判官¶
會昌介萬山間地多瘴民不知井飲飲河河水惡致疾¶
公教民鑿井疾良已其為士鮮知學黌舍敝陋公到割¶
己俸表率好義者新作校宫若干楹増學田若干頃教¶
飬兼備士習一新餘力繕捕盗司公廨規措有法事竣¶
民不知役邑嚚民號十虎大為民害公捕寘諸法赭門¶
<pb:KR3h0070_WYG_121-21b>¶
以識其過者八人三年民丕變為善遷永新州判官永¶
新徃號吉之巖邑訟牒山委公先取隣境文移罥挂郡¶
民者悉格不問民入詞於官擇其尤無情者痛繩之衆¶
知畏訟乃簡官民田租嵗久積弊税或飛匿户多詭名¶
公抉硩弊根釐正其籍糧以石計者八萬(闕)千有竒居¶
三月善頌大作以丁艱去官民弔祭者自永新逹白下¶
繦屬不絶服闋除江西行省照磨在宰屬中以儒獨見¶
敬禮改宜黄縣尹抑豪横如會昌覈租税如永新受知¶
<pb:KR3h0070_WYG_121-22a>¶
部使者聶公延世旁郡邑獄訟久不決者皆移委公公¶
聼斷明允用法不頗其所承鞫咸得其情吏或舞紊上¶
諮秋官卒從公議陞撫州路推官行縣按囚人稱無寃¶
金溪之余宜黄之陶樂安之廖臨川之許皆以譁訐持¶
長吏短長恣睢不法有列其罪於公公各底其罰戍卒¶
尤五流民羅里自戕以誣平民公直其事釋被誣者僧¶
雲住發故官管運使墓厚訾鬻獄知公不可移其賂於¶
權要禱以細故攟公公不少衂亦莫之害遷歸安縣尹¶
<pb:KR3h0070_WYG_121-22b>¶
年及七十告老於朝拜翰林待制朝列大夫致事至正¶
七年月日以疾卒於家是年十月二十八日𦵏州之螺¶
湖金盤原娶嚴氏封宜人繼室髙氏皆先公卒子男五¶
人介逺仁凖毅克世其學逺早夭女一人適陳孫男七¶
人章朝順名昌文脱頴孫女七人曽孫男一人公性亷¶
正剛果當官臨政淑慝分明好惡端直與朋友交悃愊¶
誠一急於義舉如廹饑渇座主李韓公晩敚爵命泰定¶
初公在京師聞同年在言路者欲上章申雪之數徃見¶
<pb:KR3h0070_WYG_121-23a>¶
同年風切之以義同年感公言章上遂還舊授自為布¶
衣至擢科日入仕始終以負所學自期未嘗刓方瓦合¶
以適時尚亦未嘗為習俗所移縉紳間論初科南士所¶
至以政事稱者江淛如干夀道江西如楊賢可誠不易¶
得者有詩集若干卷雍虞公集為之序廬陵劉公將孫¶
謂其節制老成句法兼有二陳所長采置雅南集銘曰¶
仁廟抑吏始更用儒儒承休風所尚亷隅侃侃楊公亷¶
匪近名曰予立志無負聖明我去吏汚守儒故常又懲¶
<pb:KR3h0070_WYG_121-23b>¶
儒迂盡吏所長治績至難尤難鄉邦公治會昌能吏伏¶
降再調永新又邇桑梓突未及黔善頌盈耳理棼如絲¶
操刄必割殖善如苗㧞莠斯活宜黄善製羙錦不傷庭¶
無滯訟户無瘦粮紆餘不徐奮摯不亟靡威匪畏靡馴¶
匪徳少卿信臣其進明經康成注律以誼定刑性習相¶
漸有蕕有薫人盡如公足彊斯文士生有文文足名世¶
仕而能官官者有實惠二羙曷并公則兼有惠流無窮¶
文托不朽念昔同升江右五士公與求師我銘其二維¶
<pb:KR3h0070_WYG_121-24a>¶
公壽考實多求師奕奕年家我心貺之有湖曰螺有原¶
金盤德人斯藏生也桓桓宜黄之碑會昌之祠過墓者¶
式眎兹銘詩¶
¶
　　周伯温書危太樸譔倪夫人墓銘¶
¶
　　有元故薛君思永配倪夫人墓銘¶
¶
　　至正十年夏𤣥儒薛毅夫𦵏其太夫人倪氏於信之貴¶
溪縣同耕原其友臨川危素方在史館屬其外兄桂孟¶
書其世出言行欲來求銘居亡何汝頴盗起道路隔絶¶
<pb:KR3h0070_WYG_121-24b>¶
後一紀始克航海至京師以請於素不敢辭也按夫人¶
諱瑞真姓倪氏其先在南唐時有信州雄石鎮鎮遏使¶
官至銀青光禄大夫奉化軍開國侯父恕軒先生母薛¶
氏生至元二年七月八日時見北斗光燭於庭父母異¶
之年十九歸同里薛君昶思永其字也君之父晩有足¶
疾不良於行扶掖起居供饋飲食必身先之父或謂之¶
曰宜自讀書不煩爾也對曰奉親餘暇方是讀書之時¶
上有大母夫人復從容曰妾當親為治具以養曽祖姑¶
<pb:KR3h0070_WYG_121-25a>¶
為學不可廢也君有父䘮慟哭過哀人不忍聞愳傷大¶
母之心既塟則哭於他室夫人開釋之終莫能止每見¶
大母則歡然改容服除竟以憂遘疾卒曽祖姑方涕泣¶
慮無以為塟夫人乃盡出嫁時衣服簪珥以為棺槨他¶
日撫二子曰汝大父嘗窘於徭役亦不知遽至於貧唯¶
日夜望汝成人以興吾家他日得從爾父於地下足矣¶
哭幾至絶由是堅苦自持蠶桑紡績得繒布奉曽祖姑¶
餘以資教子之費子既長則又訓之曰人多言汝勤能¶
<pb:KR3h0070_WYG_121-25b>¶
鄉學使汝父及見之喜當何如輒鳴咽流涕曽祖姑䘮¶
伯祖姑議均財治具夫人請曰所積錙銖豫備之矣人¶
尤以為難能嵗時祭祀必躬視俎豆無違於禮至正八¶
年十月戊辰得疾越五日壬申没得年五十有九子男¶
二毅夫其長也次餘祥先卒孫男一人薛氏之先亦仕¶
南唐為司徒乃徙貴溪之漸歩里五傳至宋朝奉郎尚¶
書駕部員外郎上䕶軍昌弼又六傳至修職郎金溪縣¶
丞玠君其曽孫也兩家俱著族云銘曰女婦之德由教¶
<pb:KR3h0070_WYG_121-26a>¶
而明維薛與倪世有簪纓婉婉令容訓戒是承爾行之¶
孝爾節之貞鬱鬱松栢原曰同耕為善之徴被厥雲仍¶
通奉大夫参知政事同知經筵事提調四方獻言詳定¶
使司事臨川危素譔中奉大夫同知太常禮儀院事鄱¶
陽周伯琦書¶
¶
　　董思白書大中丞少司馬曹公生祠碑¶
¶
　　皇上厲精圖治修祖宗平臺召對故事史不絶書朝無¶
虚月而撫臣特召今有江南開府中州曹公於是公嚴¶
<pb:KR3h0070_WYG_121-26b>¶
程行矣鎮臣趙將軍世臣尚將軍廷棟等感知懐徳畫¶
像作祠以金石之事請於舊史固辭不獲予聞之軍志¶
曰威克厥愛允濟乃兹讀公撫吳疏草與檄草而知公¶
惠愛之深也葢以嚴得之云公馭吏嚴故儲&KR4264;所頒二¶
月為期畫一絜令即際三空稱四盡必不游移以果胥¶
史之腹公馭將嚴故詢察所及狼貪必剪駑乗必汰即¶
借先容憑請託而必不以姑息逭敗類之驅公律己嚴¶
故牙纛所至二簋無加兼珍弗御即冐霜雪絶波濤必¶
<pb:KR3h0070_WYG_121-27a>¶
不以供帳開乾没之竇意嘗欲使國家有餘力以養兵¶
士卒有餘力以養氣所謂視之如嬰兒故可與之赴深¶
溪者此物此志也我吳荷殳持㦸之士守在海壖門庭¶
間二百餘年無長征之役公驟聞(闕)警飲血誓師曰戰¶
陣無勇不得比於孝子捐軀報知乃可齒於俠夫自古¶
開幕府謂之鑿凶門此何時乎束甲疾趨敵王所愾義¶
無反顧矣將士曰敬如公命於是旌旗獵獵驪駟駸駸¶
渡江而前壓滹沱而陣他方應援者或望屋食或鳥獸¶
<pb:KR3h0070_WYG_121-27b>¶
散或鴟張鼠竊幾激為涇原而吳軍獨否會(闕)騎先退¶
不得一當見長天子聞而嘉之有詔歸伍公當杕杜之¶
還復厪北門之恤向所厚給近於可追者一無所問蘇¶
軾曰天下之事成於豁逹大度之君子而敗於寒陋之¶
小人者謂是耶公所居唐鄧間即忠武侯抱膝南陽故¶
處武侯以嚴治國者惟其澹淡自將故能平心如枰開¶
誠廣益雖李平廖立不忘殉知况受知者公之治吳與¶
武侯治蜀恩威無異此方將士尸而祝之社而稷之者¶
<pb:KR3h0070_WYG_121-28a>¶
又寜有異也公對平臺必以夾袋所儲戎㫋已試孰可¶
建威萬里孰可獨當一面悉數於上前以備鞭撻東(闕)¶
之用我東南亦有榮施焉屹然一片石不足表東海乎¶
哉賜進士出身資善大夫南京禮部尚書前禮部左侍¶
郎兼翰林院侍讀學士詹事府少詹事掌南翰林院學¶
士事修實録副總裁經筵講官治生董其昌撰并書¶
¶
　　張子藎書岣嶁山房記¶
¶
　　靈鷲山靈隱寺之西循曲徑踰小澗有泉泠然而清有¶
<pb:KR3h0070_WYG_121-28b>¶
石獅蹲而虎踞有梅數枝有竹數竿有屋數楹悠然其¶
間者岣嶁山房也其中為樓曰紫葢云者岣嶁山之别¶
峰也樓之上下析為小室者五凡燕居欵客却暑避寒¶
之所無不畢具樓之外揷槿為籬疊石為垣刳竹為瓦¶
引泉從垣間瀉出日夜作瀑布聲緑籬翠竹交暎其前¶
盛夏凛然如秋出樓之北躋石磴而上數十歩結檜為¶
亭曰来鶴因名為坪曰對奕又上十歩曰孤嘯臺為白¶
砂丹井為禮斗閣為香雪巢其外為桃蹊茶坂梅塢橘¶
<pb:KR3h0070_WYG_121-29a>¶
坡葢是山周遭不盈十畝而極備精致入之者如遊於¶
蓬萊方丈而莫能窮詰也山人姓李名元昭少喜任俠¶
有提戈取功名之志稍長更讀古書工詩詞已而棄去¶
習舉子業為諸生尋以祖爵襲千戸侯亡何又棄去始¶
一意飬生之術躬負瓢笠與其徒雲游湖海上凡名勝¶
之區足跡殆遍歴七寒暑然後歸構山房為終焉之計¶
室中刻木為小像傍列棺殮之具穴山為塜題曰岣嶁¶
山人墓是時山人年六十有五今七十有九矣余自甲¶
<pb:KR3h0070_WYG_121-29b>¶
子嵗聞山人名而訪之遂定方外交嗣是徃來錢塘必¶
造宿於山中徘徊累日不忍去噫自余交山人迨今十¶
餘年矣世故撓其外欣戚盪其中役役營營竟成何事¶
而山人負不覊之材挾文武之器乃能早謝去獨與造¶
物者游等勲業於浮雲視死生若旦暮今其年益耄神¶
益强視聴益聰明歩趨益蹻健雖其中所深詣非余所¶
敢知廼以余自視年為減山人之半而神氣不逮逺甚¶
顧猶馳逐於夢幻之塲而不知返視山人為何如雖然¶
<pb:KR3h0070_WYG_121-30a>¶
山中烟景固自無恙余行且從山人偕隱矣作岣嶁山¶
房記時萬厯丁丑張元忭譔¶
¶
¶
¶
¶
¶
¶
<pb:KR3h0070_WYG_121-30b>¶
¶
¶
¶
¶
¶
¶
¶
¶
　　六藝之一録卷一百二十二¶
¶
